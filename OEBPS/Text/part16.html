<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第三・適變十五</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">適變十五</h1><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a>昔先王當時而立法度，臨務而制事，法宜其時則理，事適其務故有功。今時移而法不變，務易而事以古，是則法與時詭，而時與務易，是以法立而時益亂，務為而事益廢。故聖人之理國也，不法古，不修今，當時而立功，在難而能免。<span class="jiazhu"><span class="hidden">〈</span>秦孝公用衛鞅。鞅欲變法，孝公恐天下議己，疑之。衛鞅曰：『疑行無名，疑事無功。夫有高人之行者，固見非於世；有獨智之慮者，必見傲於人。愚者暗於成事，智者見於未萌。人不可與慮始，而可與樂成。論至德者，不和於俗；成大功者，不謀於眾。是以聖人苟可以強國，不法其故；苟可以利人，不循其禮。』孝公曰：『善。』甘龍曰：『不然。聖人不易人而教，智者不變法而治。因人而教，不勞而功成；緣法而理，吏習而人安。』衛鞅曰：『龍之所言，世俗之言。常人安於習俗，學者溺於所聞。以此兩者居官守法可也，非所與論於法之外也。三代不同禮而王，五霸不同法而霸。智者作法，愚者制焉；賢者更禮，不肖者拘焉。』杜贄曰：『利不百，不變法；功不十，不易器。法古無過，修禮無邪。』衛鞅又曰：『治代不一道，便國不法古。故湯武不循古而王，夏殷不易禮而亡。反古者不可非，而循禮者不足多。』孝公曰：『善。』遂變法也。<span class="hidden">〉</span></span>
</p><p id="p1"><a class="gg-link" href="#p1" onclick="return changeColor(this);"></a>由是言之，故知若人者，各因其時而建功立德焉。<span class="jiazhu"><span class="hidden">〈</span>孟子曰：『雖有磁基，不如逢時；雖有智能，不如逢代。』范蠡曰：『時不至，不可強生；事不究，不可強成。』<span class="shu-ming">語</span>曰：『聖人修備以待時也。』<span class="hidden">〉</span></span>
</p><p id="p2"><a class="gg-link" href="#p2" onclick="return changeColor(this);"></a>何以知其然耶？桓子曰：『三皇以道治，五帝用德化，三王由仁義，五霸用權智。』<span class="jiazhu"><span class="hidden">〈</span>說曰：無制令刑罰，謂之皇；有制令而無刑罰，謂之帝；賞善誅惡，諸侯朝事，謂之王；興兵眾，立約盟，以信義矯代，謂之伯。文子曰：『帝者，貴其德也；王者，尚其義也；霸者，迫於理也。道狹然後任智，德薄然後任刑，明淺然後任察。』議曰：夫建國立功，其政不同也如此。<span class="hidden">〉</span></span>
</p><p id="p3"><a class="gg-link" href="#p3" onclick="return changeColor(this);"></a>五帝以上久遠，經傳無事，唯王霸二盛之美，以定古今之理焉。<span class="jiazhu"><span class="hidden">〈</span>秦漢居帝王之位，所行者霸事也。故以為德之次。<span class="hidden">〉</span></span>
</p><p id="p4"><a class="gg-link" href="#p4" onclick="return changeColor(this);"></a>夫王道之治，先除人害，而足其衣食。
</p><p id="p5"><a class="gg-link" href="#p5" onclick="return changeColor(this);"></a><span class="jiazhu"><span class="hidden">〈</span>論曰：『五畝之宅，樹之以桑，匹婦蠶之，年五十者，可以衣帛矣。百畝之田，數口之家，耕稼修理，可以無飢矣。雞豚狗彘之畜，不失其時，老者可以食肉矣。夫上無貪欲之求，下無奢淫之人，藉稅省少而徭役不繁，其仕者，食祿而已，不與人爭利焉。是以產業均而貧富不能相懸也。』<span class="hidden">〉</span></span>
</p><p id="p6"><a class="gg-link" href="#p6" onclick="return changeColor(this);"></a>然後教以禮儀。<span class="jiazhu"><span class="hidden">〈</span>故明王審己正統，慎乃在位。宮室輿服，不逾禮制，九女正序於內，三公分職於外。制井田以齊之，設諸侯以牧之，使饒不溢侈，少不匱乏，然後申以辟雍之化，示以揖讓之容，是以和氣四塞，禍亂不生，此聖王之教也。<span class="hidden">〉</span></span>
</p><p id="p7"><a class="gg-link" href="#p7" onclick="return changeColor(this);"></a>而威以刑誅，使知好惡去就。<span class="jiazhu"><span class="hidden">〈</span>虞帝先命禹平水土，後稷播植百谷，契班五教，皋陶修刑，故天下太平也。<span class="hidden">〉</span></span>
</p><p id="p8"><a class="gg-link" href="#p8" onclick="return changeColor(this);"></a>是故，大化四湊，天下安樂，此王者之術。<span class="jiazhu"><span class="hidden">〈</span>王者，父天母地，調和陰陽，順四時而理五行，養黎元而育群生，故王之為言，往也。蓋言其惠澤優游，善養潤天下，天下歸往之，故曰王也。<span class="hidden">〉</span></span>
</p><p id="p9"><a class="gg-link" href="#p9" onclick="return changeColor(this);"></a>霸功之大者，尊君卑臣，權統由一，政不二門，賞罰必信，法令著明，百官修理，威令必行。<span class="jiazhu"><span class="hidden">〈</span>夫霸君亦為人除難興利，以富國強兵，或承衰亂之後，或興兵征伐。皆未得遵法度、申文理，度代而制，因時施宜，以從便善之計，而務在於立功也。<span class="hidden">〉</span></span>
</p><p id="p10"><a class="gg-link" href="#p10" onclick="return changeColor(this);"></a>此霸者之術。<span class="jiazhu"><span class="hidden">〈</span>王道純而任德，霸道駁而任法。此優劣之差也。<span class="hidden">〉</span></span>
</p><p id="p11"><a class="gg-link" href="#p11" onclick="return changeColor(this);"></a><span class="shu-ming">道德經</span>曰：『我無為而人自化。』<span class="shu-ming">文子</span>曰：『所謂無為者，非謂引之不來，推之不往，謂其循理而舉事，因資而立功，推自然之勢也。』<span class="jiazhu"><span class="hidden">〈</span>故曰：『智而好問者聖，勇而好問者勝。乘眾人之智，即無不任也；用眾人之力，即無不勝也。故聖人舉事，未嘗不因其資而用也。<span class="hidden">〉</span></span>故曰：湯武，聖主也，而不能與越人乘舲舟，泛江湖。伊尹，賢相也，而不能與胡人騎原馬，服騊駼。孔、墨，博通也，而不能與山居者入榛薄，出險阻。
</p><p id="p12"><a class="gg-link" href="#p12" onclick="return changeColor(this);"></a>由是觀之，人智之於物，淺矣；而欲以昭海內、存萬方，不因道理之數，而專己之能，則其窮不遠。故智不足以為理，勇不足以為強，明矣。然而君人者，在廟堂之上，而知四海之外者，因物以識物，因人以知人也。<span class="jiazhu"><span class="hidden">〈</span><span class="shu-ming">呂氏春秋</span>曰：『昊天無形，而萬物以成；大聖無事，而千官盡能，此謂不教之教，無言之詔也。』<span class="hidden">〉</span></span>
</p><p id="p13"><a class="gg-link" href="#p13" onclick="return changeColor(this);"></a>夫冬日之陽，夏日之陰，萬物歸之，而莫之使。至精之感，弗召自來。待目而昭見，待言而使令，其於理難矣。
</p><p id="p14"><a class="gg-link" href="#p14" onclick="return changeColor(this);"></a><span class="jiazhu"><span class="hidden">〈</span><span class="shu-ming">文子</span>曰：『三月嬰兒，未知利害，而慈母之愛喻焉者，情也。』故曰：言之用者小，不言之用者大。又曰：不言而信，不施而仁，不怒而威，是以天心動化者也。施而仁，言而信，怒而威，是以精誠為之者也。施而不仁，言而不信，怒而不威，是以外貌為之也。<span class="hidden">〉</span></span>
</p><p id="p15"><a class="gg-link" href="#p15" onclick="return changeColor(this);"></a>皋陶喑而為大理，天下無虐刑；師曠瞽而為大宰，晉國無亂政。<span class="jiazhu"><span class="hidden">〈</span>莊子曰：『天地有大美而不言，四時有明法而不議，萬物有成理而不說。聖人無為，大聖不作，觀於天地之謂也。』<span class="hidden">〉</span></span>
</p><p id="p16"><a class="gg-link" href="#p16" onclick="return changeColor(this);"></a>不言之令，不視之見，聖人所以為師。此黃老之術也。<span class="jiazhu"><span class="hidden">〈</span><span class="shu-ming">文子</span>曰：『聖人所由曰道，所為曰事。道猶金石，一調不可更；事猶琴瑟，每調終而改調。故法制禮樂者，理之具也，非所以為理也。』<span class="hidden">〉</span></span>
</p>
</section></div></body></html>