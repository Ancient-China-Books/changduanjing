<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第三・適變十五</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">適變十五</h1><hr/><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a>昔先王當時而立法度，臨務而制事，法宜其時則理，事適其務故有功。今時移而法不變，務易而事以古，是則法與時詭，而時與務易，是以法立而時益亂，務爲而事益廢。故聖人之理國也，不法古，不修今，當時而立功，在難而能免。<span class="jiazhu">秦孝公用衛鞅。鞅欲變法，孝公恐天下議己，疑之。衛鞅曰：『疑行無名，疑事無功。夫有高人之行者，固見非於世；有獨智之慮者，必見傲於人。愚者暗於成事，智者見於未萌。人不可與慮始，而可與樂成。論至德者，不和於俗；成大功者，不謀於眾。是以聖人苟可以強國，不法其故；苟可以利人，不循其禮。』孝公曰：『善。』甘龍曰：『不然。聖人不易人而教，智者不變法而治。因人而教，不勞而功成；緣法而理，吏習而人安。』衛鞅曰：『龍之所言，世俗之言。常人安於習俗，學者溺於所聞。以此兩者居官守法可也，非所與論於法之外也。三代不同禮而王，五霸不同法而霸。智者作法，愚者制焉；賢者更禮，不肖者拘焉。』杜贄曰：『利不百，不變法；功不十，不易器。法古無過，修禮無邪。』衛鞅又曰：『治代不一道，便國不法古。故湯武不循古而王，夏殷不易禮而亡。反古者不可非，而循禮者不足多。』孝公曰：『善。』遂變法也。</span>
由是言之，故知若人者，各因其時而建功立德焉。<span class="jiazhu">孟子曰：『雖有磁基，不如逢時；雖有智能，不如逢代。』范蠡曰：『時不至，不可強生；事不究，不可強成。』<span class="shu-ming">語</span>曰：『聖人修備以待時也。』</span>
何以知其然耶？
</p><p id="p1"><a class="gg-link" href="#p1" onclick="return changeColor(this);"></a>桓子曰：『三皇以道治，五帝用德化，三王由仁義，五霸用權智。』<span class="jiazhu">說曰：無制令刑罰，謂之皇；有制令而無刑罰，謂之帝；賞善誅惡，諸侯朝事，謂之王；興兵眾，立約盟，以信義矯代，謂之伯。文子曰：『帝者，貴其德也；王者，尚其義也；霸者，迫於理也。道狹然後任智，德薄然後任刑，明淺然後任察。』議曰：夫建國立功，其政不同也如此。</span>
五帝以上久遠，經傳無事，唯王霸二盛之美，以定古今之理焉。<span class="jiazhu">秦漢居帝王之位，所行者霸事也。故以爲德之次。</span>
夫王道之治，先除人害，而足其衣食。
<span class="jiazhu">論曰：『五畝之宅，樹之以桑，匹婦蠶之，年五十者，可以衣帛矣。百畝之田，數口之家，耕稼修理，可以無飢矣。雞豚狗彘之畜，不失其時，老者可以食肉矣。夫上無貪欲之求，下無奢淫之人，藉稅省少而徭役不繁，其仕者，食祿而已，不與人爭利焉。是以產業均而貧富不能相懸也。』</span>
然後教以禮儀。<span class="jiazhu">故明王審己正統，慎乃在位。宮室輿服，不逾禮制，九女正序於內，三公分職於外。制井田以齊之，設諸侯以牧之，使饒不溢侈，少不匱乏，然後申以辟雍之化，示以揖讓之容，是以和氣四塞，禍亂不生，此聖王之教也。</span>
而威以刑誅，使知好惡去就。<span class="jiazhu">虞帝先命禹平水土，後稷播植百谷，契班五教，皋陶修刑，故天下太平也。</span>
是故，大化四湊，天下安樂，此王者之術。<span class="jiazhu">王者，父天母地，調和陰陽，順四時而理五行，養黎元而育群生，故王之爲言，往也。蓋言其惠澤優游，善養潤天下，天下歸往之，故曰王也。</span>
霸功之大者，尊君卑臣，權統由一，政不二門，賞罰必信，法令著明，百官修理，威令必行。<span class="jiazhu">夫霸君亦爲人除難興利，以富國強兵，或承衰亂之後，或興兵征伐。皆未得遵法度、申文理，度代而制，因時施宜，以從便善之計，而務在於立功也。</span>
此霸者之術。<span class="jiazhu">王道純而任德，霸道駁而任法。此優劣之差也。</span>
</p><p id="p2"><a class="gg-link" href="#p2" onclick="return changeColor(this);"></a><span class="shu-ming">道德經</span>曰：『我無爲而人自化。』<span class="shu-ming">文子</span>曰：『所謂無爲者，非謂引之不來，推之不往，謂其循理而舉事，因資而立功，推自然之勢也。』<span class="jiazhu">故曰：『智而好問者聖，勇而好問者勝。乘眾人之智，即無不任也；用眾人之力，即無不勝也。故聖人舉事，未嘗不因其資而用也。</span>故曰：湯武，聖主也，而不能與越人乘舲舟，泛江湖。伊尹，賢相也，而不能與胡人騎原馬，服騊駼。孔、墨，博通也，而不能與山居者入榛薄，出險阻。
由是觀之，人智之於物，淺矣；而欲以昭海內、存萬方，不因道理之數，而專己之能，則其窮不遠。故智不足以爲理，勇不足以爲強，明矣。然而君人者，在廟堂之上，而知四海之外者，因物以識物，因人以知人也。<span class="jiazhu"><span class="shu-ming">呂氏春秋</span>曰：『昊天無形，而萬物以成；大聖無事，而千官盡能，此謂不教之教，無言之詔也。』</span>
夫冬日之陽，夏日之陰，萬物歸之，而莫之使。至精之感，弗召自來。待目而昭見，待言而使令，其於理難矣。
<span class="jiazhu"><span class="shu-ming">文子</span>曰：『三月嬰兒，未知利害，而慈母之愛喻焉者，情也。』故曰：言之用者小，不言之用者大。又曰：不言而信，不施而仁，不怒而威，是以天心動化者也。施而仁，言而信，怒而威，是以精誠爲之者也。施而不仁，言而不信，怒而不威，是以外貌爲之也。</span>
皋陶喑而爲大理，天下無虐刑；師曠瞽而爲大宰，晉國無亂政。<span class="jiazhu">莊子曰：『天地有大美而不言，四時有明法而不議，萬物有成理而不說。聖人無爲，大聖不作，觀於天地之謂也。』</span>
不言之令，不視之見，聖人所以爲師。此黃老之術也。<span class="jiazhu"><span class="shu-ming">文子</span>曰：『聖人所由曰道，所爲曰事。道猶金石，一調不可更；事猶琴瑟，每調終而改調。故法制禮樂者，理之具也，非所以爲理也。』昔曹參相齊，其治要用黃老術，齊國安集。及代蕭何爲漢相，參去，屬其後相曰：「以治齊，獄市爲寄，慎勿擾也。」後相曰：「治無大於此者乎？」參曰：「不然。夫獄市者，所以並容也。今君擾之，奸人安所容乎？吾是以先之。」由是觀之，秦人極刑而天下叛，孝武峻法而獄繁。此其弊也。<span class="shu-ming">經</span>曰：「我無爲而人自化，我好靜而人自正。」參欲以道化其本，不欲擾其末也。太史公曰：「參爲漢相，清靜寡慾，言合道意。然百姓離秦之酷擾，參與休息無爲，故天下俱稱其美矣。」議曰：黃老之風，蓋帝道也。</span>
</p>
<p id="p3"><a class="gg-link" href="#p3" onclick="return changeColor(this);"></a>
孔子閒居，謂曾參曰：「昔者明王內修七教，外行三至。七教修而可以守，三至行而可以征。明王之守也，則必折衝千里之外；其征也，還師衽席之上。」
曾子曰：「敢問『七教』？」
孔子曰：「上敬老則下益孝，上敬齒則下益悌，上樂施則下益亮，上親賢則下擇交，上好德則下無隱，上惡貪則下恥爭，上廉讓則下知節。此之謂七教也。」<span class="jiazhu">七教者，治之本也。教定則本正矣。凡上者，人之表也，表正則何物不正也？</span>
昔明王之治人也，必裂土而封之，分屬而理之。使有司月省而時考之，進賢，退不肖。<span class="jiazhu">然則賢良者悅，不肖者懼矣。</span>哀鰥寡，養孤獨，恤貧窮，誘孝悌，選才能，此七者修，四海之內，無刑人矣。
上之親下也，如腹心；則下之親上也，如幼子之於慈母矣。其於信也，如四時；而人信之也，如寒暑之必驗。故視遠若邇，非道邇也，見明德也。是以兵革不動而威，用利不施而親，此之謂「明王之守，折衝千里之外者也」。
<span class="jiazhu">議曰：昔管子謂齊桓公曰：「君欲霸王，舉大事，則必從其本矣。夫齊國百姓，公之本也。人甚憂饑而稅斂重，人甚懼死而刑政險，人甚傷勞而上舉事不時。公輕其稅，緩其刑，舉事以時，則人安矣。」此謂修本而霸王也。</span>
曾子曰：「何謂『三至』？」
孔子曰：「至禮不讓，而天下理；至賞不費，而天下之士悅；至樂無聲，而天下之人和。」何則？昔者明王必盡知天下良士之名。既知其名，又知其實；既知其實，然後因天下之爵以尊之。此謂「至禮不讓而天下治」。因天下之祿，以富天下之士，此之謂「至賞不費而天下之士悅」。如此，則天下之明譽興焉，此謂之「至樂無聲而天下之人和」。<span class="jiazhu">故曰：所謂天下之至仁者，能合天下之至親；所謂天下之至智者，能用天下之至和；所謂天下之至明者，能舉天下之至賢也。</span>故仁者莫大於愛人，智者莫大於知賢，政者莫大於能官。有德之君，修此三者，則四海之內，供命而已矣。此之謂「折衝千里之外」。<span class="jiazhu">夫明王之征，必以道之所廢，誅其君，改其政，弔其人，而不奪其財也。</span>故曰：明王之征，猶時雨之降，至則悅矣。此之謂「還師衽席之上」。<span class="jiazhu">言安而無憂也。</span>故揚雄曰：「六經之理，貴於未亂；兵家之勝，貴於未戰。」
此孔氏之術也。<span class="jiazhu">議曰：孔氏之訓，務德行義，蓋王道也。</span></p>
<p id="p4"><a class="gg-link" href="#p4" onclick="return changeColor(this);"></a>
墨子曰：「古之人未知爲宮室，就陵阜而居，穴而處，故聖王作，爲宮室。爲宮室之法，高足以避潤濕，邊足以圉風寒。宮牆之高，足以別男女之禮。謹此則止，不以爲觀樂也。故天下之人，財用可得而足也。當今之王爲宮室則與此異矣。必厚斂於百姓，以爲宮室，臺榭曲直之望，青黃刻鏤之飾，爲宮室若此，故左右皆法而象之。是以其財不足以待兇饑，振孤寡，故國貧而難理也。爲宮室不可不節。<span class="jiazhu">議曰：此節宮室者也。</span>
古之人未知爲衣服，時衣皮帶茭，冬則不輕而煖，夏則不輕而清。聖王以爲不中人之情，故聖人作，誨婦人，以爲人衣。爲衣服之法，冬則練帛，足以爲輕煖；夏則絺綌，足以爲輕清；謹此則止，非以榮耳目，觀愚人也。是以其人用儉約而易治，其君用財節而易贍也。當今之王，其爲衣服，則與此異矣。必厚斂於百姓，以爲文采靡曼之衣，鑄金以爲鉤，珠玉以爲佩。由此觀之，其爲衣服，非爲身體，此爲觀好也。是以其人淫僻而難治，其君奢侈而難諫。夫以奢侈之君，御淫僻之人，欲國無亂，不可得也。爲衣服不可不節。」<span class="jiazhu">議曰：此節衣服者也。</span>
此墨翟之術也。<span class="jiazhu">議曰：墨家之議，去奢節用，蓋強本道。</span></p>
<p id="p5"><a class="gg-link" href="#p5" onclick="return changeColor(this);"></a>
商子曰：「法令者，人之命也，爲治之本。<span class="jiazhu">慎子曰：「君人者，捨法而以身治，則受賞者雖富，望多無窮；受罰者雖富，望輕無已。君捨法而以心裁輕重，怨之所由生也。是以分馬者之用策，分田者之用鉤，非以鉤策爲過人之智也，所以去和塞怨也。故曰：夫君任法而不躬爲，則怨不生，而上下和也。」</span>一兔走，百人逐之，非以兔可分爲百，由名分之未定也。賣兔滿市，盜不敢取者，由名分之定也。故名分未定，雖堯舜禹湯，且皆加務而逐之；名分已定，則貧盜不敢取。故堯舜聖人之爲法令也，置官也，置吏也，所以定分也。<span class="jiazhu"><span class="shu-ming">尸子</span>曰：「夫使眾者，詔作則遲，分地則速，是何也？無所逃其罪也。言亦有地，不可不分，君臣同地，則臣有所逃其罪矣。故陳繩則木之枉者有罪，審名分則群臣之不審者有罪矣。」</span>名分定則大詐貞信，巨盜愿愨，而各自治也。」<span class="jiazhu"><span class="shu-ming">尹文子</span>曰：「名定則物不競，分明則私不行。物不競，非無心，由名定，故無所措其心；私不行，非無慾，由分明，故無所措其慾。然則心慾人人有之，而得同於無心無慾者，在制之有道故也。」</span>
申子曰：「君如身，臣如手；君設其本，臣操其末。爲人君者，操契以責其名。名者，天地之網，聖人之符。張天地之網，用聖人之符，則萬物無所逃矣。」
<span class="jiazhu">議曰：韓子曰：「人主者，非目若離朱乃爲明也，耳若師曠乃爲聰也。不任其數而待目以爲明，所見者少矣，非不弊之術也。不因其勢，而待耳以爲聰，所聞者寡矣，非不欺之道也。明主者，使天下不得不爲己視，使天下不得不爲己聽。身居深宮之中，明燭四海之內，而天下不能蔽、不能欺者，何也？匿罪之罰重，而告奸之賞厚也。」
孫卿曰：「明職分，序事業，材伎官能，莫不治理。如是，則厚德者進，廉節者起，兼聽齊明，而百事無留，故天子不視而見，不聽而聞，不慮而知，不動而功，塊然獨坐而天下從之。此操契以責名者也。」
<span class="shu-ming">尸子</span>曰：「明君之立，其貌莊，其心虛，其視不躁，其聽不淫，審分應辭，以立於朝，則隱匿疏遠，雖有非焉，必不多矣。明君不長耳目，不行間諜，不強聞見，形至而觀，聲至而聽，事至而應；近者不過，則遠者理矣；明者不失，則微者敬矣。此萬物無所逃也。」</span>
動者搖，靜者安；名自名也，事自定也。
<span class="jiazhu">議曰：<span class="shu-ming">尸子</span>曰：「治水潦者，禹也；播五穀者，后稷也；聽訟折衷者，皋陶也；舜無爲也，而爲天下父母。」此則名自名也。
太公謂文王曰：「天有常形，人有常生，與天人共其生者，而天下靜矣。」此則事自定也。</span>
是以有道者，因名而正之，隨事而定之。
<span class="jiazhu"><span class="shu-ming">尹文子</span>曰：「因賢者之有用，使不得不用；因愚者之無用，使不得用。用與不用，各得其用，奚患物之亂也？」
<span class="shu-ming">尸子</span>曰：「聽朝之道，使人有分。有大善者，必問其孰進之；有大過者，必問其孰任之，而行罰賞焉。且以觀賢不肖也，明分則不弊，正名則不虛。賢則貴之，不肖則賤之。賢不肖，忠不忠，以道觀之，猶白黑也。」</span>
昔者堯之治天下也，以名，其名正則天下治；桀之治天下也，亦以名，其名倚而天下亂。是以聖人貴名之正也。」<span class="jiazhu">議曰：夫暗主以非賢爲賢，不忠爲忠，非法爲法，以名之不正也。</span>
李斯書曰：「韓子稱『慈母有敗子，而嚴家無格虜』者，何也？則罰之加焉必也。故商君之法，刑棄灰於道者。夫棄灰，薄罪也；而被刑，重罰也。夫輕罪且督，而況有重罪乎？故人弗敢犯矣。今不務所以不犯，而事慈母之所以敗子，則亦不察於聖人之論矣。」
<span class="jiazhu">商君之法，皆令爲什伍，而相司牧，犯禁相連於不告奸者，明尊卑爵秩等級，各以差次；田宅妻妾衣服，以家次。有功者顯榮，無功者雖富無芬華。務於耕戰。此商君之法也。</span>
此商鞅、申、韓之術也。
<span class="jiazhu">桓範曰：「夫商鞅、申、韓之徒，貴尚譎詐，務行苛刻。廢禮義之教，任刑名之數，不師古，始敗俗傷化。此則伊尹、周召之罪人也。然其尊君卑臣，富國強兵，守法持術，有可取焉。逮至漢興，有寧成、郅都之輩，仿商、韓之治，專以殺伐殘暴爲能，順人主之意，希旨而行，安時趨利，敢行禍敗，此又商、韓之罪人也。然其抑強族，撫孤弱，清己禁奸，背私立公，尚有政焉。至於晚代之所謂能者，乃犯公家之法，赴私門之勢，廢百姓之務，趨人間之事，決煩理務，臨時苟辯，使官無譴負之累，不省下人之冤，復是申、韓、寧、郅之罪人也。」</span>
</p><p id="p6"><a class="gg-link" href="#p6" onclick="return changeColor(this);"></a>由是觀之，故知治天下者，有王霸焉，有黃老焉，有孔墨焉，有申商焉，此所以異也，雖經緯殊制，救弊不同，然康濟群生，皆有以矣。今議者或引長代之法，詰救弊之言；<span class="jiazhu">議曰：救弊爲夏人尚忠，殷人尚敬，周人尚文者。</span>或引帝王之風，譏霸者之政，不論時變，而務以飾說。故是非之論，紛然作矣。言偽而辯，順非而澤，此罪人也。故君子禁之。
</p>
</section></div></body></html>