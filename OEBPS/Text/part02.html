<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第一・大體第一</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">大體第一</h1><section class="mf-section-0" id="mf-section-0">
<p id="p0"><a class="gg-link" href="#p0" onclick="return changeColor(this);"></a>臣聞老子曰：「以<span class="jiaozhu" title="老子作「正」">政</span><span class="jiaozhu" title="「治」避諱字，老子作「治」">理</span>國，以奇用兵，以無事取天下。」荀卿曰：「人主者，以官人爲能者也；匹夫者，以自能爲能者也。」傅子曰：「士大夫分職而聽，諸侯之君分土而守，三公總方而議，則天子拱己而正矣。」
何以明其然耶？
當堯之時，舜爲司徒，契爲司馬，禹爲司空，后稷爲田疇，夔爲樂正，倕爲工師，伯夷爲秩宗，臯陶爲理官，益掌驅禽。堯不能爲一焉，奚以爲君，而九子者爲臣，其故何也？堯知九賦之事，使九子各授其事，皆勝其任，以成九功，堯遂乘成功以王天下。
</p>
<p id="p1"><a class="gg-link" href="#p1" onclick="return changeColor(this);"></a>漢高帝曰：「夫運籌策於幃幄之中，決勝於千里之外，吾不如子房；鎭國家，撫百姓，給餉饋，不絕粮道，吾不如蕭何；連百萬之軍，戰必勝，攻必取，吾不如韓信。三者皆人傑也，吾能用之，此吾所以有天下也。」<span class="jiazhu"><span class="hidden">〈</span><span class="shu-ming">人物志</span>曰：「夫一官之任，以一味協五味；一國之政，以無味和五味。故臣以自任爲能，君以能用人爲能；臣以能言爲能，君以能聽爲能；臣以能行爲能，君以能賞罰爲能。所以不同，故能君衆能也。」<span class="hidden">〉</span></span>
故曰：知人者，王道也；知事者，臣道也。無形者，物之君也；無端者，事之本也。鼓不預五音，而爲五音主；有道者不爲五官之事，而爲理事之主。君守其道，官知其事，有自來矣。
</p><p id="p2"><a class="gg-link" href="#p2" onclick="return changeColor(this);"></a>先王知其如此也，故用非其有，如己有之，通乎君道者也。<span class="jiazhu"><span class="hidden">〈</span>議曰：<span class="shu-ming">淮南子</span>云：「巧匠爲宮室，爲圓必以規，爲方必以矩，爲平直必以準繩。功已就矣，而不知規矩準繩，而賞巧匠。宮室已成，不知巧匠，而皆曰︰『某君某王之宮室也。』孫卿曰：「夫人主欲得善射中微，則莫若使羿；欲得善御致遠，則莫若使王良；欲得調一天下，則莫若聰明君子矣。其用智甚簡，其爲事不勞，而功名甚大。」此能用非其有，如己有者也。<span class="hidden">〉</span></span>人主不通主道者則不然。自爲之，則不能任賢；不能任賢，則賢者惡之：此功名之所以傷，國家之所以危。<span class="jiazhu"><span class="hidden">〈</span>議曰：<span class="shu-ming">申子</span>云：「君知其道也，臣知其事也。十言十當，百言百當者，人臣之事也，非人君之道也。」<span class="shu-ming">尸子</span>云：「人臣者，以進賢爲功也；君者，以用賢爲功也。」賈誼云：「臣聞聖主言問其臣，而不自造事，故使人臣得必盡其愚忠，惟陛下財幸。」由是言之，夫君不能司契委任而姤賢惡能，取敗之道也。<span class="hidden">〉</span></span>湯武一日而盡有夏商之財，以其地封，而天下莫敢不悅服；以其財賞，而天下皆競勸，通乎用非其有也。<span class="jiazhu"><span class="hidden">〈</span>議曰：孫卿云：「修禮者王，爲政者強；取人者安，聚斂者亡。故王者富人，霸者富士，僅存之國富大夫，亡國富筐篋、實府庫，是謂上溢下漏。」又曰：「天子不言多少，諸侯不言利害，大夫不言得失。」昔者，周厲王好利，近榮公。芮良夫諫曰：「王室其將卑乎？榮公好專利而不知大難。夫利，百物之所生也，天地之所載也，而或專之，其害多矣。天地、百物皆將取焉，何可專也！所怒甚多而不備大難，以是教王，其能久乎？」後厲王果敗。魏文侯御廩灾，素服避正殿，群臣皆哭。公子成父趨入賀曰：「臣聞天子藏於四海，諸侯藏於境內。非其所藏，不有火灾，必有人患。幸無人患，不亦善乎！」孔子曰：「百姓足，君孰與不足？」周諺有言曰：「囊漏儲中。」由此言之，夫聖王以其地封，以其財賞，不與人爭利，乃能通於主道，是用非其有者也。<span class="hidden">〉</span></span>
</p><p id="p3"><a class="gg-link" href="#p3" onclick="return changeColor(this);"></a>故稱：設官分職，君之體也；委任責成，君之體也；好謀無倦，君之體也；寬以得衆，君之體也；含垢藏疾，君之體也。君有君人之體，其臣畏而愛之，此帝王所以成業也。
</p>
</section></div></body></html>
