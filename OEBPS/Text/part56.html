<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第九・伐交五五</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">伐交五五</h1><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a>孫子曰：『善用兵者，使交不得合。』何以明之？
</p><p id="p1"><a class="gg-link" href="#p1" onclick="return changeColor(this);"></a>昔楚莫敖將盟貳、軫<span class="jiazhu"><span class="hidden">〔</span>貳、軫，二國名也。<span class="hidden">〕</span></span>，鄖人軍於蒲騷，將以隨、絞、州、蓼伐楚師，莫敖患之。鬥廉曰：『鄖人軍於其郊，必不誡，且日虞四邑之至<span class="jiazhu"><span class="hidden">〔</span>虞，度也。四邑：隨、絞、州、蓼也。<span class="hidden">〕</span></span>。君次於郊郢，以禦四邑。我以銳師宵加於鄖，鄖有虛心而恃其城，莫有鬥志。若敗鄖師，四邑必離。』莫敖從之，遂敗鄖師於蒲騷。
</p><p id="p2"><a class="gg-link" href="#p2" onclick="return changeColor(this);"></a>漢宣帝時，先零與罕開羌解仇，合黨爲寇。帝命趙充國先誅罕開，充國守便宜，不從，上書曰：『先零羌虜，欲爲背叛，故與罕開解仇，然其私心不能忘，恐漢兵至而罕開背之也。臣愚以爲，其計常欲赴罕開之急，以堅其約。先擊罕羌，先零必助之。今虜馬肥、糧方饒，擊之，恐不能傷害，適使先零得施德於罕羌也，堅其約，合其黨，虜交堅黨合，誅之用力數倍，臣恐國家憂累，由此十數年，不一二歲而已。先誅先零，則罕開之屬，不煩兵服矣。』帝從之，果如策。
</p><p id="p3"><a class="gg-link" href="#p3" onclick="return changeColor(this);"></a>魏太祖初伐關中，賊每一部到，太祖輒喜。賊破之後，諸將問其故。太祖曰：『關中道遠，若各依險阻，征之不一二年，不可定也。皆來集，眾雖多，莫能相服，軍無適主，一舉可滅，爲攻差易，我是以喜。』語曰：連雞不俱棲，可離而解。曹公得之矣。此伐交者也。
</p>
</section></div></body></html>