<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第一・任長第二</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">任長第二</h1><hr/><section class="mf-section-0" id="mf-section-0">
<p id="p0"><a class="gg-link" href="#p0" onclick="return changeColor(this);"></a>臣聞：「料才覈能，治世之要，自非聖人，誰能兼茲百行、備貫衆理乎？故舜命羣司，隨才授位；漢述功臣，三傑異稱。況非此儔，而可備責耶？」<span class="jiazhu">夫剛略之人，不能理微，故論其大體則弘略而高遠，歷纖理微則宕往而疏越。亢厲之人，不能迴撓，其論法直則括處而公正，說變通則否戾而不入。寬恕之人，不能速捷，論仁義則弘詳而長雅，趨時務則遲後而不及。好奇之人，橫逸而求異，造權譎則倜儻而瑰壯，案清道則詭常而恢迂。又曰：「王化之政，宜於統大，以之理小則迂；策術之政，宜於理難，以之理平則無奇；矯亢之政，宜於治侈，以之治弊則殘；公刻之政，宜於糾姦，以之治邊則失其衆；威猛之政，宜於討亂，以之治善則暴；伎倆之政，宜於治富，以之治貧則民勞而下困。此已上皆偏材也。」</span>
</p><p id="p1"><a class="gg-link" href="#p1" onclick="return changeColor(this);"></a>昔伊尹之興土工也，強脊者使之負土，眇者使之推，傴者使之塗，各有所宜，而人性齊矣。
</p><p id="p2"><a class="gg-link" href="#p2" onclick="return changeColor(this);"></a>管仲曰：「升降揖讓，進退閑習，臣不如隰朋，請立以爲大行；闢土聚粟，盡地之利，臣不如甯戚，請立以爲<span class="jiaozhu" title="南宋本無「大」，據管子補">大</span>司田；平原廣牧，車不結轍，士不旋踵，鼓之而三軍之士視死如歸，臣不如王子城父，請立以爲大司馬；決獄折中，不殺不辜，不誣不罪，臣不如賓胥無，請立以爲大司理；犯君顏色，進諫必忠，不避死亡，不撓富貴，臣不如東郭牙，請立以爲大諫。君若欲治國強兵，則五子者存焉；若欲霸王，則夷吾在此。」
</p><p id="p3"><a class="gg-link" href="#p3" onclick="return changeColor(this);"></a>黃石公曰：「使智，使勇，使貪，使愚。智者樂立其功，勇者好行其志，貪者決取其利，愚者不愛其死。因其至情而用之，此軍之微權也。」
</p><p id="p4"><a class="gg-link" href="#p4" onclick="return changeColor(this);"></a><span class="shu-ming">淮南子</span>曰：「天下之物，莫凶於奚毒，<span class="jiazhu">附子也。</span>然而良醫橐而藏之，有所用也。麋之上山也，大章不能跂；及其下也，牧豎能追之，才有脩短也。胡人便於馬，越人便於舟。異形殊類，易事則悖矣。」
</p><p id="p5"><a class="gg-link" href="#p5" onclick="return changeColor(this);"></a>魏武詔曰：「進取之士，未必能有行；有行之士，未必能進取。陳平豈篤行，蘇秦豈守信耶？而陳平定漢業，蘇秦濟弱燕者，任其長也。」
</p><p id="p6"><a class="gg-link" href="#p6" onclick="return changeColor(this);"></a>由此觀之，使韓信下帷，仲舒當戎，于公馳說，陸賈聽訟，必無曩時之勳，而顯今日之名也。故任長之道，不可不察。<span class="jiazhu">議曰：魏桓範云：「帝王用人，度世授才。爭奪之時，書策爲先；分定之後，忠義爲首。故晉文行咎犯之計而賞雍季之言，高祖用陳平之智而託後於周勃。」古語曰：「守文之代，德高者位尊；倉卒之時，功多者賞厚。」諸葛亮曰：「老子長於養性，不可以臨危難；商鞅長於理法，不可以從敎化；蘇、張長於馳辭，不可以結盟誓；白起長於攻取，不可以廣衆；子胥長於圖敵，不可以謀身；尾生長於守信，不可以應變；王嘉長於遇明君，不可以事暗主；許子將長於明臧否，不可以養人物。」此任長之術者也。</span>
</p>
</section></div></body></html>
