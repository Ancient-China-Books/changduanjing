<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第九・禁令四五</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">禁令四五</h1><hr/><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a>孫子曰：『卒未專親而罰之，則不服，不服則難用。卒已專親而罰不行，則不可用矣。故曰：視卒如嬰兒，故可與之赴深溪；視卒如愛子，故可與之居死地。厚而不能使，愛而不能令，亂而不知理，譬若驕子，不可用也。』</p><p id="p1"><a class="gg-link" href="#p1" onclick="return changeColor(this);"></a><span class="shu-ming">經</span>曰：『兵以賞爲表，以罰爲裏。』又曰：『令之以文<span class="jiazhu">文，惠也。</span>，齊之以武<span class="jiazhu">武，法。</span>，是謂必取。』故武侯之軍禁有七<span class="jiazhu">孫子曰：『無法之懸，無政之令。』<span class="shu-ming">司馬法</span>曰：『見敵作誓，贍功作賞，此蓋圍急之時，不可格以常制。』其敵國理戎，周旋中野，機要綱目，不得不預領矣</span>：一曰輕，二曰慢，三曰盜，四曰欺，五曰背，六曰亂，七曰誤，此治軍之禁也。
若期會不到，聞鼓不行，乘寬自留，迴避務止，初近而後遠，喚名而不應，軍甲不具，兵器不備，此謂『輕軍』<span class="jiazhu">有此者，斬之。</span>。
受令不傳，傳之不審，以惑吏士。金鼓不聞，旌旗不睹，此謂之『慢軍』<span class="jiazhu">有此者，斬之。</span>。
食不廩糧，軍不部兵，賦賜不均，阿私所親，取非其物，借貸不還，奪人頭首，以獲功名，此謂『盜軍』<span class="jiazhu">有此者，斬之。</span>。
若變易姓名，衣服不鮮，金鼓不具，兵刃不磨，器仗不堅，矢不著羽，弓弩無絃，主者吏士，法令不從，此所謂『欺軍』<span class="jiazhu">有此者，斬之。</span>。
聞鼓不行，叩金不止，按旗不伏，舉旗不起，指麾不隨，避前在後，縱發亂行，折兵弩之勢，卻退不鬥。或左或右，扶傷輿死，因託歸還，此謂『背軍』<span class="jiazhu">有此者，斬之。</span>。
出軍行將，士卒爭先，紛紛擾擾，軍騎相連，咽塞道路，後不得前，呼喚喧譁，無所聽聞，失行亂次，兵刃中傷，長將不理，上下縱橫，此謂『亂軍』<span class="jiazhu">有此者，斬之。</span>。
屯營所止，問其鄉裏，親近相隨，共食相保，呼召不得，越入他位，幹誤次第，不可呵止。度營出入，不由門戶，不自啟白。奸邪所起，知者不告，罪同一等。合人飲食，阿私所受，大言驚語，疑惑吏士，此謂『誤軍』<span class="jiazhu">有此者，斬之。</span>。
</p><p id="p2"><a class="gg-link" href="#p2" onclick="return changeColor(this);"></a>斬斷之後，萬事乃理。所以鄉人盜笠，呂蒙先涕而後斬。馬逸犯麥，曹公割髮而自刑。故太公曰：『刑上極，賞下通。』孫子曰：『法令孰行？賞罰孰明？吾以此知勝。』此之謂也。
</p>
</section></div></body></html>