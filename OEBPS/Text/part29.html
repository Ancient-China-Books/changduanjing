<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第八・難必二八</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">難必二八</h1><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a><span class="jiazhu"><span class="hidden">(</span>夫忠爲事君之首，而龍逢斬、比干誅；孝稱德行之先，孝己憂而曾參泣。遇好文之主，賈誼被謫於長沙；當用武之時，李廣無封侯之爵。又云：『意合，異類生愛；意不合，至親交兵。』<span class="hidden">)</span></span>
</p><p id="p1"><a class="gg-link" href="#p1" onclick="return changeColor(this);"></a>夫人主莫不欲其臣之忠，而忠未必信，故伍員流於江、萇弘死於蜀，其血三年而化爲碧。凡人親莫不欲其子之孝，而孝未必愛，故孝己憂而曾參悲。此難必者也。何以言之？<span class="jiazhu"><span class="hidden">(</span>語曰：羿關弧則越人之行自若，弱子關弧則慈母入室閉戶。故可必則越人不疑羿，不可必則慈母逃弱子也。<span class="hidden">)</span></span>
</p><p id="p2"><a class="gg-link" href="#p2" onclick="return changeColor(this);"></a>魏文侯問狐卷子曰：『父子、兄弟、君臣之賢足恃乎？』對曰：『不足恃也。何者？父賢不過堯，而丹朱放；子賢不過舜，而瞽叟拘；兄賢不過舜，而像傲；弟賢不過周公，而管蔡誅；臣賢不過湯武，而桀紂伐。望人者不至，恃人者不久。君欲理，亦從身始，人何可恃乎！』
</p><p id="p3"><a class="gg-link" href="#p3" onclick="return changeColor(this);"></a>漢時，梁孝王藏匿羊勝、公孫詭，韓安國泣說梁孝王曰：『大王自度於皇帝<span class="jiazhu"><span class="hidden">(</span>皇帝，景帝也。是梁孝王兄。<span class="hidden">)</span></span>，孰與太上皇之與高皇帝，及皇帝之與臨江王親？』<span class="jiazhu"><span class="hidden">(</span>臨江王，景帝太子也。<span class="hidden">)</span></span>孝王曰：『弗如也。』安國曰：『夫太上、臨江，親父子間，然而高帝曰：「提三尺劍取天下者，朕也！」故太上終不得制事，居櫟陽。臨江王，嫡長太子也，以言過廢王臨江<span class="jiazhu"><span class="hidden">(</span>景嘗屬諸姬太子母，栗姬言不遜，由是廢太子，栗姬憂死也。<span class="hidden">)</span></span>。用宮垣事，卒自殺中尉府。何者？治天下終不以私害公。語曰：雖有親父，安知其不爲虎？雖有親兄，安知其不爲狼？今大王列在諸侯，悅一邪臣，浮說犯上，禁撓明法。天子以太後故，不忍致法於王。太後日夜泣涕，幸大王自改，大王終不覺悟。又如太後車即晏駕，大王尚誰攀乎？』語未卒，孝王出羊勝等。<span class="jiazhu"><span class="hidden">(</span>景帝弟梁孝王用羊勝、公孫詭之計，求爲漢太子，恐大臣不聽，乃陰使人刺漢用事謀臣袁盎。帝聞詭、勝計，遣使十輩，舉國大索，捕詭、勝，不得。內史韓安國聞詭、勝匿孝王所，入見王，說之。王出詭、勝，詭、勝自殺也。<span class="hidden">)</span></span>
</p><p id="p4"><a class="gg-link" href="#p4" onclick="return changeColor(this);"></a>由是觀之，安在其可必哉？</p><p id="p5"><a class="gg-link" href="#p5" onclick="return changeColor(this);"></a>語曰：『以權利合者，權利盡而交疏。』又曰：『以色事人者，色衰而愛絕。』此言財色不可必也。墨子曰：『雖有慈父，不愛無益之子。』黃石公曰：『主不可以無德，無德則臣民叛。』此言臣子不可必也。<span class="shu-ming">詩</span>云：『自求伊佑。』有旨哉！有旨哉！
</p>
</section></div></body></html>