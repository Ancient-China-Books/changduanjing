<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第九・道德四四</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">道德四四</h1><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a>夫兵不可出者三：不和於國，不可以出軍；不和於軍，不可以出陣；不和於陣，不可以出戰。故孫子曰：一曰道。道者，令人與上同意者也。故可與之死，可與之生，而人不畏危。<span class="jiazhu"><span class="hidden">〔</span>危，疑也。言主上素有仁施於下，則士能致前赴敵，故與處存亡之難，不畏傾危之敗。若晉陽之圍，沈竈生蛙，而民無叛疑也。<span class="hidden">〕</span></span>
</p><p id="p1"><a class="gg-link" href="#p1" onclick="return changeColor(this);"></a>黃石公曰：『軍井未達，將不言渴；軍幕未辦，將不言倦。冬不服裘，夏不操扇，是謂禮將。與之安，與之危，故其眾可合而不可離，可用而不可疲。』接之以禮，厲之以辭<span class="jiazhu"><span class="hidden">〔</span>厲士以見危授命之辭也<span class="hidden">〕</span></span>，則士死之。是以含蓼問疾，越王霸於諸侯；吮疽恤士，吳起淩於敵國。陽門慟哭，勝三晉之兵；單醪投河，感一軍之士。勇者為之鬥，智者為之憂。視死若歸，計不旋踵者，以其恩養素畜，策謀和同也。故曰：『畜恩不倦，以一取萬。』語曰：『積恩不已，天下可使。』此道德之略也。
</p>
</section></div></body></html>