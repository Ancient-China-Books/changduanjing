<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第八・量過三七</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">量過三七</h1><hr/><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a><span class="jiazhu">議曰：楊惲書云：『明明求仁義，常恐不能化人者，士大夫之行也。遑遑求財利，常恐遺之者，庶人之行也。今奈何以士大夫之行而責僕哉？』此量過者也。</span>
</p><p id="p1"><a class="gg-link" href="#p1" onclick="return changeColor(this);"></a>孔子曰：『人之過也，各於其黨。觀過，斯知仁矣。』<span class="jiazhu">黨，黨類也。小人不能爲君子之行，非小人之過，當恕而勿責之也。</span>何以言之？太史公云：『昔管仲相齊，九合諸侯，一匡天下。然孔子小之曰：「管仲之器小哉！豈不以周道衰，桓公既賢，而不勉之至王，乃稱霸哉？」』<span class="jiazhu">議曰：夔、龍、稷、契，王者佐也；狐偃、咎犯，霸者佐也。孔子稱：『微管仲！吾其被發左衽矣。』是奇管仲有王佐之材矣。夫有王佐之才而爲霸者之政，非小器而何？由是觀之，孔子以管仲爲夔、龍、稷、契之黨而觀過也。</span>
</p><p id="p2"><a class="gg-link" href="#p2" onclick="return changeColor(this);"></a>虞卿說魏王曰<span class="jiazhu">虞卿說春申君伐燕以定身封，然楚之伐燕，路由於魏，恐魏不聽，虞卿爲春申君說魏君假道也。</span>：『夫楚亦強大矣，天下無敵，乃且攻燕。』魏王曰：『向也子雲「天下無敵」，今也子雲「乃且攻燕」者，何也？』對曰：『今謂馬多力則有之矣，若曰勝千均則不然者，何也？夫千鈞，非馬之任也。今謂楚強大則有矣，若夫越趙、魏而開兵於燕，則豈楚之任哉？』
</p><p id="p3"><a class="gg-link" href="#p3" onclick="return changeColor(this);"></a>由是觀之，夫管仲九合諸侯，一匡天下，而孔子小之；楚人不能伐燕，虞卿反以爲強大、天下無敵。非詭議也，各從其黨言之耳。不可不察。
</p>
</section></div></body></html>