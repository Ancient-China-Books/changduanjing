<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第九・水火四九</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">水火四九</h1><hr/><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a><span class="shu-ming">經</span>曰：『以水佐攻者強，以火佐攻者明。』是知水火者，兵之助也。
</p><p id="p1"><a class="gg-link" href="#p1" onclick="return changeColor(this);"></a>故火攻有五：一曰火人，<span class="jiazhu">敵旁近草，因風燒之。</span>二曰火積，<span class="jiazhu">燒其積蓄</span>三曰火輜，<span class="jiazhu">燒其緇重</span>四曰火庫，<span class="jiazhu">當使間人之敵營，燒其兵庫。</span>五曰火燧。<span class="jiazhu">燧，墮也。以火墮敵人營中也。火頭之法，以鐵盈火，著箭頭，強弩射敵之營中，燒絕糧道也。</span>
</p><p id="p2"><a class="gg-link" href="#p2" onclick="return changeColor(this);"></a>行火必有因，<span class="jiazhu">因奸人也</span>煙火素具。發火有時，起火有日。時者，天之燥也；日者，宿在箕、壁、參、軫也，凡此四宿者，風起之日也。
<span class="jiazhu">蕭世誠云：『春丙丁、夏戊己、秋壬癸、冬甲乙，此日有疾風猛雨也。居勘太乙，中有飛鳥十精，如風雨期，五子元運式，各候其時，可用火。』故曰：『以火佐攻者明。』
何以言之？昔楊璇與桂陽賊相會，璇以皮作大排囊，以石灰內囊中，置車上，作火燧，繫馬尾，因從上風，鼓排囊吹灰，群賊瞇目，因燒馬尾，奔突賊陣，眾賊奔潰，此用火之勢也。殷浩北伐，長史江逌取數百雞，以長繩連之，腳皆繫火。一時驅放，群雞飛散羌營，營皆燃，因擊之，姚襄退走，此用火之勢。李陵在大澤草中，虜從上風縱火，陵從下風縱火，以此火解火勢也。吾聞敵燒門，恐火滅門開，當更積薪助火，使火勢不滅，亦解火之法也。
</span></p><p id="p3"><a class="gg-link" href="#p3" onclick="return changeColor(this);"></a>太公曰：『強弩長兵，所以踰水戰。』孫子曰：『水可以絕。』謂灌城也。又曰：『絕水，必遠水。<span class="jiazhu">引敵使渡也</span>客絕水而來，迎之於水內，令敵半渡而擊之，利。欲戰，無附於水而迎客也，謂處水上之軍。』故曰：『以水佐攻者強。』
</p><p id="p4"><a class="gg-link" href="#p4" onclick="return changeColor(this);"></a>何以言之？
</p><p id="p5"><a class="gg-link" href="#p5" onclick="return changeColor(this);"></a>昔韓信定臨淄、走齊王田廣，楚使龍且來救齊。齊王廣、龍且並並，與信合戰。<span class="jiazhu">人或說龍且曰：『漢兵遠鬥窮戰，其鋒不可當，齊楚自居其地戰，兵易敗散。不如深壁，令齊王使其信臣，招所亡城，城聞其王在，楚來救，必反漢。漢兵二千裏客居，齊城皆反之，其勢無所得食，可無戰而降也。』龍且曰：『吾平生知韓信爲人，易與耳。且夫不戰而降之，吾何功？』遂戰，敗。吾聞：『古之所謂善戰者勝，易勝者敗。善者之勝也，無知名，無勇功。故其戰勝不武，不武者，其所錯勝，勝已敗者也。』龍且不用客之計，欲求赫赫之功，昧矣。</span>夾濰<span class="jiazhu">音唯</span>水陣，韓信乃夜令人爲萬餘囊，盛沙壅水上流，引軍半渡，擊龍且，佯不勝，還走。龍且果喜曰：『固知信怯也。』乘追信渡水，信使決壅囊，水大至。龍且軍太半不得渡，即急擊之，殺龍且。龍且水軍東散走。此反半渡之勢。
<span class="jiazhu">吾聞兵法：絕水，必遠水。令敵半渡而擊之，利。韓信半渡，軍佯入害地，令龍且擊之，然後決壅水。此所謂：『雜於利而務可伸，雜於害而患可解也。』皆反兵而用兵法。微哉！微哉！</span>
</p><p id="p6"><a class="gg-link" href="#p6" onclick="return changeColor(this);"></a>盧綰佐彭越攻，下梁地十餘城。項羽聞之，謂其大司馬曹咎曰：『謹守城臯，即漢挑戰，慎勿與戰。』漢果挑楚軍，楚軍不出，使人辱之<span class="jiazhu">孫子曰：『廉潔，可辱也。』</span>大司馬怒，渡汜水。<span class="jiazhu">音凡</span>卒半渡，漢擊，大破之。此欲戰無附於水勢也。
</p><p id="p7"><a class="gg-link" href="#p7" onclick="return changeColor(this);"></a>故知水火之變，可以制勝，其來久矣。秦人毒涇上流，晉軍多死；荊王燒楚積聚，項氏以擒；曹公決泗於下邳，呂布就戮；黃蓋火攻於赤壁，魏祖奔衄。此將之至任，蓋軍中尤急者矣，不可不察。
</p>
</section></div></body></html>