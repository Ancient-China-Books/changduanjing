<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第九・地形四八</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">地形四八</h1><hr/><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a>孫子曰：『三曰地利。地利者，遠近、險易、廣狹、生死也。故不知山林、險阻、沮澤之形者，不能行軍；不用鄉導，不能得地利。</p><p id="p1"><a class="gg-link" href="#p1" onclick="return changeColor(this);"></a>故用兵：有散地、有輕地、有爭地、有交地、有衢地、有重地、有汜地、有圍地、有死地<span class="jiazhu">九地之名</span>。
</p><p id="p2"><a class="gg-link" href="#p2" onclick="return changeColor(this);"></a>諸侯自戰其地，爲散地<span class="jiazhu">戰其境內之地，士卒意不專，有自潰之心也。故<span class="shu-ming">經</span>曰：『散地，吾將一其志也』</span>。
入人之地而不深者，爲輕地<span class="jiazhu">入人之地未深，士卒意尚未專，而輕走也。故<span class="shu-ming">經</span>曰：『輕地，吾將使之屬也』</span>。
我得則利，彼得亦利者，爲爭地<span class="jiazhu">可以少勝眾、弱勝強，謂山水阨口、有險固之利，兩敵所爭。故<span class="shu-ming">經</span>曰：『爭地，吾將趣其後也』</span>。
我可以往，彼可以來，爲交地<span class="jiazhu">道上相交錯，平地有數道，往來交通，無可絕也，故<span class="shu-ming">經</span>曰：『交地，吾將固其結也』</span>。
諸侯之地三屬<span class="jiazhu">我與敵相對，而旁有他國也。</span>，先至而得天下之眾者，爲衢地<span class="jiazhu">先至其地，可交結諸侯之眾爲助也。故<span class="shu-ming">經</span>曰：『衢地，我將謹其守也』</span>。
入人難返之地深，背城邑多者，爲重地<span class="jiazhu">遠去己城廓，深入敵地，專心意，故謂之重地。故<span class="shu-ming">經</span>曰：『重地，吾將繼其食也』</span>。
行出林、險阻、沮澤，凡難行之道者，爲汜地<span class="jiazhu">汜，浸洳之地。故<span class="shu-ming">經</span>曰：『汜地，吾將進其途也</span>。
所由入者隘，所以歸者迂，彼寡可以擊吾眾者，爲圍地<span class="jiazhu">所欲從入阨險，欲歸道遠也，持久則糧乏，故敵可以少擊吾眾者。故<span class="shu-ming">經</span>曰：『圍地，吾將塞其闕也』</span>。
疾戰則存，不疾則亡者，爲死地<span class="jiazhu">前有高山，後有大水，進則不得，退復有礙，又糧乏絕，故爲死地。在死地者，當及士卒尚飽，強志殊死，故可以俱死。故<span class="shu-ming">經</span>曰：『死地，吾將示之以不活也』</span>。
是故，散地則無戰<span class="jiazhu">士卒顧家，不可以戰。</span>，輕地則無止<span class="jiazhu">入敵地淺，士意尚未堅，不可以遇敵，自當堅其心也。</span>，爭地則無攻<span class="jiazhu">三道攻，當先主地利也，先得其地者，不可攻也。</span>，交地則無絕<span class="jiazhu">相及屬也。交地者，俱可進退，不以兵絕也。</span>，衢地則合交<span class="jiazhu">佐諸侯也，當交結於諸侯。</span>，重地則掠<span class="jiazhu">蓄糧食也。入深，士卒堅固，則可掠取財物。</span>，汜地則行<span class="jiazhu">不可止也</span>，圍地則謀<span class="jiazhu">擊其謀也。則當權謀奇譎，可以免難。</span>，死地則戰<span class="jiazhu">殊死戰也。未戰先勵之曰：『無慮愚戇，用軍不明，乃隨圍阨之地，益士大夫之憂也，皆將之罪也。今日之事，在此一舉。若不用力，身當膏野草，爲蟲獸食，妻子無所求索；克則身榮，賞祿在焉，可不勉哉。</span>。』
</p><p id="p3"><a class="gg-link" href="#p3" onclick="return changeColor(this);"></a>又有六地：有通，有掛，有支，有隘，有險，有遠<span class="jiazhu">六地名也</span>。</p><p id="p4"><a class="gg-link" href="#p4" onclick="return changeColor(this);"></a>我可以往，彼可以來，曰通<span class="jiazhu">謂俱在平陵，往來通利也。</span>。居通地，先處其高陽，利糧道，以戰則利<span class="jiazhu">寧致人，無致於人。已先處高地，分爲屯守於歸來之路，不使敵絕已糧道也。</span>。
可以往，難以反，曰掛<span class="jiazhu">掛，相掛牽也。</span>。掛形曰：敵無備，出而勝之；敵有備，出而不勝，難以反，不利<span class="jiazhu">敵無備而出攻之，勝可也；有備，不得勝之，則難還反也。</span>。
我出而不利，彼出而不利，曰支<span class="jiazhu">支，久也。俱不便久相持也。</span>。支形曰：敵雖利我，我無出，引而去也，令敵半出而擊之，利<span class="jiazhu">利我者，佯背我去，無出逐，待其引而擊之，可敗也。</span>。
隘形曰：我先居之，必盈之而待敵<span class="jiazhu">盈，滿也。以兵陣滿院形名，使敵不得進退。</span>；若敵先居之，盈而勿從也，不盈而從之<span class="jiazhu">隘形者，兩山之間通谷也。敵怒，勢不饒我也。居之，必前齊阨口陣，而守之以奇也。敵即先居此地齊口陣，勿從也。即半隘陣者，從而與敵，其此利也。</span>。
險形曰：我先居之，必居高陽以待敵<span class="jiazhu">居高陽之地，以待敵人。敵人從其下陰來，擊之，勝也。</span>；若敵先居，則引而去之，勿從也<span class="jiazhu">地險，先不可致於人也。</span>。
夫遠形，鉤勢，難以挑戰，而不利<span class="jiazhu">挑，近敵也。遠形，去國遠也。地鉤等，無獨便利，先挑之戰，不利。</span>。
凡此六者，地之道也。皆將之至任，不可不察。
</p><p id="p5"><a class="gg-link" href="#p5" onclick="return changeColor(this);"></a>故曰：深草蓊穢者，所以遁逃也；深谷阻險者，所以止禦車騎也；隘塞山林者，所以少擊眾也<span class="jiazhu">眾少可以夜擊敵也</span>；沛澤杳冥者，所以匿其形也。
</p><p id="p6"><a class="gg-link" href="#p6" onclick="return changeColor(this);"></a>丈五之溝，漸車之水<span class="jiazhu">漸，浸也。音子廉反。</span>，山林石徑，涇川丘阜<span class="jiazhu">涇川，常流之川。</span>，草木所在，此步兵之地，車騎二不當一。
丘陵漫衍相屬<span class="jiazhu">漫衍，猶聯延也；屬，續也，音之欲反。</span>，平原廣野，此車騎之地，步兵十不當一。
平原相遠<span class="jiazhu">遠，離也。</span>，仰高臨下，此弓弩之地，短兵十不當一。兩陣相近，平地淺草，可前可後，此長戟之地，劍楯三不當一。
雚葦竹簫<span class="jiazhu">簫，蒿也。</span>，草木蒙籠，林葉茂接，此矛鋌之地，長戟二不當一。
曲道相伏，險扼相簿，此劍楯之地，弓弩三不當一。
故曰：『地形者，兵之助。』</p><p id="p7"><a class="gg-link" href="#p7" onclick="return changeColor(this);"></a>又曰：『用兵之道，地利爲寶。』趙奢趨山，秦師所以覆敗；韓信背水，漢兵由是克勝。此用地利之略也。
</p>
</section></div></body></html>
