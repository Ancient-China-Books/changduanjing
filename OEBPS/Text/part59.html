<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第九・先勝五八</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">先勝五八</h1><hr/><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a>孫子曰：『善用兵者，先爲不可勝，以待敵之可勝。』
				</p><p id="p1"><a class="gg-link" href="#p1" onclick="return changeColor(this);"></a>何以明之？
</p><p id="p2"><a class="gg-link" href="#p2" onclick="return changeColor(this);"></a>涼州賊王國圍陳倉。乃拜皇甫嵩、董卓，各率二萬人拒之。卓欲速進赴陳倉，嵩不聽。卓曰：『智者不待時，勇者不留決。速戰則城全，不救則城滅。全滅之勢，在於此也。』嵩曰：『不然。百戰百勝，不如不戰而屈人之兵。是以先爲不可勝，以待敵之可勝。不可勝在此，可勝在彼<span class="jiazhu"><span class="hidden">(</span>范蠡曰：『時不至，不可強生；事不究，不可強成。』此之謂也。<span class="hidden">)</span></span>彼守不足，我攻有余。有余者，動於九天之上；不足者，陷於九地之下。今陳倉雖小，城守固備，非九地之陷也；王國雖強，而攻我之所不救，非九天之勢也。夫勢非九天，攻者受害；陷非九地，守者不拔。國今已陷受害之地，而陳倉保不拔之城。我可不煩兵動眾，而取全勝之功，將何救焉？』遂不聽。王國圍陳倉，自冬迄春八十余日，城堅守固，竟不能拔。賊眾疲弊，果自解去。
嵩進兵擊之，卓曰：『不可。兵法：「窮寇勿迫，歸眾勿追。」今吾追國，是迫歸眾、追窮寇也。困獸猶鬥，蜂蠆有毒，況大眾乎？』嵩曰：『不然。吾前不擊，避其銳也<span class="jiazhu"><span class="hidden">(</span>實而備之，強而避之，銳卒勿攻。兵之機也。<span class="hidden">)</span></span>。今而擊之，待其衰也。所擊疲師，非歸師也；國眾且走，莫有鬥志。以整擊亂，非窮寇也。』遂獨進兵擊之，使卓爲後拒。連戰，大破。國走而死。卓大慚恨<span class="jiazhu"><span class="hidden">(</span>孫子曰：『怒而撓之。』言待其衰也。又曰：『卑而驕之。』言敵怒而進兵，則當外示屈弱，以高其志，待其歸，隨而擊之。又曰：『引而勞之。』言因其進退以觀其變，然後攻其不備，出其不意。此兵家之勝，不可傳也。<span class="hidden">)</span></span>。
</p><p id="p3"><a class="gg-link" href="#p3" onclick="return changeColor(this);"></a>青州黃巾眾百余萬入東平，劉岱欲擊之。鮑永諫曰：『今賊眾百萬，百姓皆震恐，士卒無鬥志，不可敵也。觀賊眾，群輩相隨，軍無輜重，唯以抄掠爲資。今若畜士眾之力，先爲固守，彼欲戰不得，攻則不能，其勢必離散。然後選精銳，據其要害，擊之，可破也。』岱不從，果爲賊所敗。
</p><p id="p4"><a class="gg-link" href="#p4" onclick="return changeColor(this);"></a>晉代王開攻燕鄴城，慕容德拒戰，代師敗績，德又欲攻之，別駕韓譚進曰：『昔漢高祖云：「吾寧鬥智，不能鬥力。」是以古人先勝廟堂，然後攻戰。今代不可擊者四，燕不宜動者三：代懸軍遠入，利在野戰，一不可擊也；深適近畿，頓兵死地，二不可擊也；前鋒既敗，後軍方固，三不可擊也；彼眾我寡，四不可擊也。官軍自戰其地，一不宜動；動而不勝，眾心難固，二不宜動；城池未修，敵來無備，三不宜動。此皆兵機也。深溝高壘，以逸待勞。彼千里饋糧，野無所掠，久則三軍靡費，攻則眾旅多弊，師老釁生，詳而圖之，可以捷也。』德曰：『韓別駕之言，良、平之策也。』<span class="jiazhu"><span class="hidden">(</span>孫子曰：『以遠待近，以逸待勞，以飽待飢，此治力者。』<span class="hidden">)</span></span>
</p><p id="p5"><a class="gg-link" href="#p5" onclick="return changeColor(this);"></a>此先勝而後戰者也。
</p>
</section></div></body></html>
