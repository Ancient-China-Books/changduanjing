<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第八・恩生怨二六</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">恩生怨二六</h1><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a><span class="shu-ming">傳</span>稱諺曰：『非所怨，勿怨。寡人怨矣。』是知凡怨者，不怨於所疏，必怨於親密。何以明之？高子曰：『〈小弁〉，小人之詩也。』孟子曰：『何以言之？』高子曰：『怨。』孟子曰：『固哉！夫高叟之為詩也。有越人於此，關弓而射我，我則談笑而道之。無他，疏之也。兄弟關弓而射我，我則泣涕而道之。無他，戚之也。然則〈小弁〉之怨，親親也。親親，仁也。』<span class="jiazhu"><span class="hidden">〈</span>〈小弁〉，刺幽王也。太子之傅作焉。<span class="hidden">〉</span></span>
</p><p id="p1"><a class="gg-link" href="#p1" onclick="return changeColor(this);"></a>晉使韓簡子視秦師雲：『師少於我，鬥士倍我。』公曰：『何故？』對曰：『出因其資，入用其寵，饑食其粟，三施而不報，所以來也。』<span class="jiazhu"><span class="hidden">〈</span>觀秦怒而來，則知至恩必有至怨矣。<span class="hidden">〉</span></span>
</p><p id="p2"><a class="gg-link" href="#p2" onclick="return changeColor(this);"></a>杜鄴說王音曰：『鄴聞人情恩深者，其養謹；愛至者，其求謹。夫戚而不見異，親而不見殊<span class="jiazhu"><span class="hidden">〈</span>戚，近也。殊，謂異於疏者也。<span class="hidden">〉</span></span>，孰能無怨？此〈棠棣〉、〈角弓〉之所作也。』由此觀之，故知怨也者，親之也；恩也者，怨之所生也。不可不察。
</p>
</section></div></body></html>