<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第九・將體五一</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">將體五一</h1><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a><span class="shu-ming">萬機論</span>曰：『雖有百萬之師，臨時吞敵，在將也。』吳子曰：『凡人之論將，恆觀之於勇。勇之於將，乃萬分之一耳。』故<span class="shu-ming">六韜</span>曰：『將不仁，則三軍不親；將不勇，則三軍不為動。』孫子曰：『將者，勇、智、仁、信、必也。』勇，則不可犯；智，則不可亂；仁，則愛人；信，則不欺人；必，則無二心。此所謂『五才』者也。
</p><p id="p1"><a class="gg-link" href="#p1" onclick="return changeColor(this);"></a>三軍之眾，百萬之師，張設輕重，在於一人，謂之氣機。道狹路險，名山大塞，十人所守，千人不過，是謂地機。善行間諜，分散其眾，使君臣相怨，是謂事機。車堅舟利，士馬閑習，是謂力機。此所謂『四機』者也。
</p><p id="p2"><a class="gg-link" href="#p2" onclick="return changeColor(this);"></a>夫將可樂而不可憂，謀可深而不可疑。將憂則內疑<span class="jiazhu"><span class="hidden">(</span>將有憂色，則內外相疑。故曰不相信也。<span class="hidden">)</span></span>，謀疑則敵國奮<span class="jiazhu"><span class="hidden">(</span>多疑則計亂，亂則令敵國奮威。<span class="hidden">)</span></span>。以此征伐，則可致亂。
</p><p id="p3"><a class="gg-link" href="#p3" onclick="return changeColor(this);"></a>故將，能清，能靜<span class="jiazhu"><span class="hidden">(</span>廉財曰清，不擾曰靜。老子曰：『重為輕根，靜為躁君也。』<span class="hidden">)</span></span>，能平，能整，能受諫，能聽訟，能納人<span class="jiazhu"><span class="hidden">(</span>受賢於群英之中，若越納范蠡、齊納寧戚之類也。<span class="hidden">)</span></span>，能采善言，能知國俗，能圖山川，能栽厄難<span class="jiazhu"><span class="hidden">(</span>險、難、厄，皆悉明之。<span class="hidden">)</span></span>，能制軍權。
</p><p id="p4"><a class="gg-link" href="#p4" onclick="return changeColor(this);"></a>危者安之，懼者歡之，叛者還之<span class="jiazhu"><span class="hidden">(</span>將有不合去者，慰誘還之，若蕭何追韓信。<span class="hidden">)</span></span>，冤者原之，訴者察之，卑者貴之<span class="jiazhu"><span class="hidden">(</span>士卒若卑賤者，貴之。昔吳起下與士卒同衣食是也。<span class="hidden">)</span></span>，強者抑之，敵者殘之<span class="jiazhu"><span class="hidden">(</span>卑中有賤，而敵貴者，亂上下之禮，殘殺之。<span class="hidden">)</span></span>，貪者豐之<span class="jiazhu"><span class="hidden">(</span>懸賞以豐其心，所以使貪。<span class="hidden">)</span></span>，欲者使之<span class="jiazhu"><span class="hidden">(</span>臨敵將戰，有欲立功名，有欲利敵人者，皆許而使之，所謂使勇使貪。<span class="hidden">)</span></span>，畏者隱之<span class="jiazhu"><span class="hidden">(</span>士卒有所畏懼者，隱蔽於後，勿使為軍鋒，軍敗由鋒怯。<span class="hidden">)</span></span>，謀者近之，讒者覆之<span class="jiazhu"><span class="hidden">(</span>有讒鬥者，覆信之。<span class="hidden">)</span></span>，毀者復之<span class="jiazhu"><span class="hidden">(</span>官職有毀廢者，則修而復之。<span class="hidden">)</span></span>，反者廢之，橫者挫之，服者活之<span class="jiazhu"><span class="hidden">(</span>首服罪者，活之。<span class="hidden">)</span></span>，降者說之<span class="jiazhu"><span class="hidden">(</span>說，舍。<span class="hidden">)</span></span>。
</p><p id="p5"><a class="gg-link" href="#p5" onclick="return changeColor(this);"></a>獲城者割之<span class="jiazhu"><span class="hidden">(</span>賞功臣也<span class="hidden">)</span></span>，獲地者裂之<span class="jiazhu"><span class="hidden">(</span>賜功榮者<span class="hidden">)</span></span>，獲國者守之<span class="jiazhu"><span class="hidden">(</span>得其國，必封賢以守之。昔吳伐越，得而不守，所以終敗也。<span class="hidden">)</span></span>。獲厄塞之，獲難屯之，獲財散之。
</p><p id="p6"><a class="gg-link" href="#p6" onclick="return changeColor(this);"></a>敵動伺之，敵強下之<span class="jiazhu"><span class="hidden">(</span>敵陣強則下之，勿與戰。若齊師伐魯，鼓之，曹劌不動。三鼓，破齊，下之。<span class="hidden">)</span></span>，敵凌假之<span class="jiazhu"><span class="hidden">(</span>敵之威勢凌吾而來，宜持重以待之，勿與戰。楚凌漢，求戰一決，漢祖知弱，不許之，是也。<span class="hidden">)</span></span>，敵暴安之<span class="jiazhu"><span class="hidden">(</span>敵人為暴虐之行，則安之勸之，所以怒我眾也。昔燕伐齊田單，不下，燕師掘齊人塚墓，田單安勸之。<span class="hidden">)</span></span>，敵悖義之<span class="jiazhu"><span class="hidden">(</span>敵為悖亂之事，則隨有義以待之，彼悖我義，故克之。<span class="hidden">)</span></span>，敵睦攜之，順舉挫之<span class="jiazhu"><span class="hidden">(</span>舉順以挫逆也<span class="hidden">)</span></span>，因勢破之，放言過之<span class="jiazhu"><span class="hidden">(</span>放過惡言，以誣詐敵人，以怒己眾也。<span class="hidden">)</span></span>，四網羅之。此為將之道也。
</p><p id="p7"><a class="gg-link" href="#p7" onclick="return changeColor(this);"></a>故將拒諫，則英雄散；策不縱，則謀士叛；善惡同，則功臣倦<span class="jiazhu"><span class="hidden">(</span>賞罰不明，善惡無異，則有功之臣皆懈倦也。<span class="hidden">)</span></span>。將專己，則下歸咎<span class="jiazhu"><span class="hidden">(</span>專己自任，不與下謀，眾皆歸罪於將而責之。<span class="hidden">)</span></span>；將自臧，則下少功<span class="jiazhu"><span class="hidden">(</span>臧，善也。將自伐勛，忘下自用者，故曰少功也。<span class="hidden">)</span></span>；將受讒，則下有離心；將貪財，則奸不禁<span class="jiazhu"><span class="hidden">(</span>上貪，則下盜也。<span class="hidden">)</span></span>；將內顧，則士卒淫<span class="jiazhu"><span class="hidden">(</span>內顧，思妻妾也。<span class="hidden">)</span></span>。將有一，則眾不服；有二，則軍無試<span class="jiazhu"><span class="hidden">(</span>試，法也。<span class="hidden">)</span></span>；有三，則軍乖背；有四，則禍及國。
</p><p id="p8"><a class="gg-link" href="#p8" onclick="return changeColor(this);"></a><span class="shu-ming">軍志</span>曰：將謀欲密，士眾欲一<span class="jiazhu"><span class="hidden">(</span>將眾如一體也<span class="hidden">)</span></span>，攻敵欲疾。將謀密，則奸心閉；士眾一，則群心結<span class="jiazhu"><span class="hidden">(</span>結如一也<span class="hidden">)</span></span>；攻敵疾，則詐不及設。軍有此三者，則計不奪。將謀泄，則軍無勢；以外窺內，則禍不制<span class="jiazhu"><span class="hidden">(</span>窺，見也。謀泄，則外見己情之虛實，其禍不可制也。<span class="hidden">)</span></span>；財入營，則眾奸會<span class="jiazhu"><span class="hidden">(</span>凡為軍，使外人以財貨入營內，則奸謀奄集其中心。<span class="hidden">)</span></span>。將有此三者，軍必敗。
</p><p id="p9"><a class="gg-link" href="#p9" onclick="return changeColor(this);"></a>將無慮，則謀士去<span class="jiazhu"><span class="hidden">(</span>將無慮，不能從謀，故去之。<span class="hidden">)</span></span>；將無勇，則吏士恐<span class="jiazhu"><span class="hidden">(</span>將怯，則下無所恃，故恐也。<span class="hidden">)</span></span>；將遷怒，則軍士懼。慮也，謀也，將之所重；勇也，怒也，將之所用。故曰：必死，可殺也；必生，可虜也；忿速，可侮也；廉潔，可辱也；愛人，可煩也。此五者，將軍之過，用兵之災。
</p><p id="p10"><a class="gg-link" href="#p10" onclick="return changeColor(this);"></a>故凡戰之要，先占其將而察其才。因刑用權，則不勞而功興也。其將愚而信人，可謀而詐；貪而忽名，可貨而賂；輕變，可勞而困；上富而驕，下貧而桀，可離而間；將怠士懈，可潛而襲。智而心緩者，可迫也；勇而輕死者，可暴也；急而心速者，可誘也；貪而喜利者，可襲也、可遺也。仁而不忍於人者，可勞也；信而喜信於人者，可誑也；廉潔而不愛人者，可侮也；剛毅而自用者，可事也；懦心喜用於人者，可使人欺也。此皆用兵之要，為將之略也。
</p>
</section></div></body></html>