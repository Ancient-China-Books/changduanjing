<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第九・五間五十</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">五間五十</h1><hr/><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a><span class="shu-ming">周禮</span>曰：『巡國傳諜者，反間也。』呂望云：『間，構飛言，聚爲一卒。』是知用間之道，非一日也。<span class="jiazhu">凡有白氣群行，徘徊結陣來者，爲他國人來欲圖，人不可應，視其所往，隨而擊之，可得也。或有黑氣臨我軍上，如車輪行，敵人深入，謀亂吾國臣。或有黑氣游行，中含五色，臨我軍上，敵必謀合諸侯而伐吾國，諸侯反謀軍，軍自敗。或有黑氣如幢，出於營中，上黑下黃，敵欲來求戰。無誠實，言信相反，九日內必覺，備之，吉。或日月陰沉，無光不雨，或十日晝夜不見日月，名曰『蒙』，臣謀主。故曰：久陰不雨，臣謀主也。</span>
</p><p id="p1"><a class="gg-link" href="#p1" onclick="return changeColor(this);"></a>故間有五間：有因間，有內間，有反間，有生間，有死間。五間俱起，莫知其道。因間者，因其鄉人而用之者也<span class="jiazhu">言敵鄉邑之人，知敵表裡虛實，可使伺候聽察，通辭致言。故曰：因之用，賞祿爲先也。</span>。
內間者，因其官人而用之者也<span class="jiazhu">因其在官失職者，若刑誅之子孫與受罰之家也。因其有隙，就而用之。</span>。
反間者，因敵間而用之者也<span class="jiazhu">曹公曰：『敵使間來視我，我知之。因厚賂重許，反使爲我間，故曰反間。』蕭世誠曰：『言敵使人來候我，我佯不知而示以虛事，前卻期會，使歸相語，故曰反間也。</span>。
生間者，反報者也<span class="jiazhu">擇己有賢才智謀，能自開通於敵之親貴，察其動靜，知其事計所爲，已知其實，還報，故曰生間也。</span>。
死者間，爲誑事於外，令吾間知之，而待於敵間者也。<span class="jiazhu">作詐誑之事於外，佯漏泄之。使吾間知之。吾間至敵中，爲敵所得，必以誑事輸敵，敵從而備之，吾所行不然也，間則死矣。又，一云：敵間來在營，間我誑事而持歸，然皆非吾所圖也。二間皆不能知幽隱，故曰死間。蕭世誠云：『所獲敵人及己軍士有重罪系者，故爲免，相敕勿泄，佯不秘密，令拘者竊聞之。因緩之，使亡，亡必歸敵，以所聞告之，敵必信焉，往必不間。故曰死間者也。</span>
</p><p id="p2"><a class="gg-link" href="#p2" onclick="return changeColor(this);"></a>昔漢西域都護班超，初爲將兵長史，悉發諸國步騎二萬五千擊莎車，莎車求救龜茲。龜茲王遣左將軍發溫宿、姑墨、尉頭，合五萬人助之。超召曲及於闐疏勒王議曰：『兵少不敵，計莫如各解散去。於闐從此東，長史亦從此西歸。夜半聞鼓聲便發。』眾皆以爲然。乃陰緩擒得生口，生口歸，以超言告龜茲。龜茲聞之，喜，使左將軍將萬騎於西界遮超，溫宿王將八千騎於東界遮於闐王。人定後，超密令諸司馬，勒兵勵士。至雞鳴，馳赴莎車軍營，掩覆之，胡皆驚走，斬首五千級，莎車遂降。
又，耿弇討張步，步聞之，乃使其大將費邑軍歷下，又分兵屯祝阿，別於太山鐘城列營數十以待弇<span class="jiazhu">昔劉備東下與孫權交戰，魏文帝聞劉備樹柵連營七百余裡，謂群臣曰：『備不曉兵權，豈有七百裡營可以拒敵者乎？包原隰險阻而爲軍者，爲敵所擒，此兵忌也。』後七日，權破備書到。今張步列營數十，緩急不能相救。又一軍潰，則眾心難固。此黥布所以走荊王也。步非計也，敗其宜也。</span>。弇渡河，先擊祝阿，拔之，故開圍一角，令其眾得奔鐘城。鐘城人聞祝阿已潰，大懼，遂空壁亡去<span class="jiazhu">孫子曰：『三軍可奪氣，將軍可奪心。』耿弇開祝阿之圍，令其眾奔鐘城，以震怖之，亦奪氣、奪心計也。妙矣夫。</span>。
費邑分遣其弟敢守巨裡，弇進兵，先脅巨裡，多伐樹木，揚言填塞坑塹。數日有降者，言邑聞弇欲攻巨裡，謀來救之。弇乃嚴令軍中趣治攻具，後三日當悉攻巨裡。陰緩生口，令得亡歸，歸者以弇期告邑。邑至果自將來救之，弇喜謂諸將曰：『吾所修攻具者，欲誘致邑耳。今來，適吾所求也。』即分三千人守巨裡，自引精兵止崗阪，乘高合戰，大破之，臨陣斬邑<span class="jiazhu">或問孫子曰：『敵眾而整，將來，待之若何？』曰：『先奪其所愛，則聽矣。』又曰：『善戰者，致人而不致於人。』弇揚言攻巨裡也，亦奪其所愛，令自致之計也。</span>。此用因間之勢也。
</p><p id="p3"><a class="gg-link" href="#p3" onclick="return changeColor(this);"></a>晉時，益州牧羅尚遣隗伯攻李雄於郫城，迭有勝負。雄乃募武都人樸泰，鞭之見血，使譎羅尚，欲爲內應，以火爲期。尚信之，悉出精兵，遣隗伯等率領從泰。李雄先使李驤於道設伏，泰以長梯倚城而舉火，伯軍見火起，皆爭緣梯。泰又以繩汲上尚軍百余人，皆斬之。雄因放兵，內外擊之，大破尚軍。此用內間之勢也。
</p><p id="p4"><a class="gg-link" href="#p4" onclick="return changeColor(this);"></a>鄭武公欲伐胡，先以其子妻胡。因問群臣曰：『我欲用兵，誰可伐者？』大夫關期思曰：『胡可伐。』武公怒而戮之曰：『胡，兄弟之國。子言伐之，何也？』胡君聞之，以鄭爲親己而不備鄭。鄭襲胡，取之<span class="jiazhu">漢使酈生說齊王田廣，廣罷兵，與酈生縱酒。漢將韓信因其無備，襲齊，破之。田廣烹酈生，酈生偶成韓信死間。唐李靖伐匈奴，以唐儉先和親，而己以兵乘其不備，破之。此李靖以唐儉爲死間也。</span>。此用死間之勢也。
</p><p id="p5"><a class="gg-link" href="#p5" onclick="return changeColor(this);"></a>陳平以金縱反間於楚軍，間范增，楚王疑之。此用反間者也。<span class="jiazhu">事具霸紀。</span>
</p><p id="p6"><a class="gg-link" href="#p6" onclick="return changeColor(this);"></a>故知：三軍之親莫親於間，賞莫厚於間，事莫密於間。非聖智莫能用間，非密微莫能得間之實。此三軍之要，唯賢將之所留意也。
</p>
</section></div></body></html>
