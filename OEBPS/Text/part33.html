<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第八・昏智三二</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">昏智三二</h1><hr/><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a>夫神者，智之淵也，神清則智明；智者，心之符也，智公則心平<span class="jiazhu">此出<span class="shu-ming">文子</span></span>。今士有神清智明而暗於成敗者，非愚也，以聲色、勢利、怒愛昏其智矣。
  </p><p id="p1"><a class="gg-link" href="#p1" onclick="return changeColor(this);"></a>何以言之？
    </p><p id="p2"><a class="gg-link" href="#p2" onclick="return changeColor(this);"></a>昔孔子攝魯相，齊景公聞而懼，曰：『孔子爲政，魯必霸。霸則吾地近焉，我之爲先并矣。』犁且曰：『去仲尼如吹毛耳。君何不延之以重祿，遺哀公以女樂？哀公親樂之，必怠於政，仲尼必諫。諫不聽，必輕絕魯。』於是選齊國中女子好者八十人，皆衣文繡之衣而舞康樂。遺魯君，魯君受齊女樂，怠於事，三日不聽政。孔子曰：『彼婦之口，可以出走。』遂適衛。此昏於聲色者也。
<span class="jiazhu">戎王使由余觀秦，秦繆公以由余賢聖，問內史廖曰：『孤聞鄰國有聖人，敵國之憂也。今由余，寡人之害，將奈何？』內史廖曰：『戎王處僻匿，未嘗聞中國之聲，君試遺其女樂，以奪其志；爲由余請，以疏其間；留而莫遣，以失其期。戎王怪之，必疑由余。且戎王好樂，必怠於政。』繆公曰：『善！』以女樂二八遺戎王，戎王受而悅之，終年不遷。由余諫，不聽。繆公使人間要由余，由余遂降秦。
</span>梁王觴諸侯於苑臺，魯君曰：『昔者帝女令儀狄作酒而美，進之禹。禹飲而甘，遂疏儀狄，絕旨酒。曰：「後世必有以酒亡其國者也。」齊桓公夜半不嗛，易牙乃煎、熬、燔、炙，和調五味而進之。桓公食而飽，曰：「後世必有以味亡其國者也。」晉文公得南之威，三日不聽朝，遂推南之威而遠之，曰：「後世必有以色亡其國者也。」楚王登強臺而望崩山，左江而右湖，其樂忘死，遂弗登曰：「後世必有以高臺陂池亡其國者也。」今主君之樽，儀狄之酒也；主君之味，易牙之調也；左白臺而右閭須，南威之美也；前夾林而後蘭臺，強臺之樂也。人有一於此，足以亡國。今主君兼此四者，可無誡歟？』梁王稱善相屬。由此言之，昏智者，非一途也。
</p><p id="p3"><a class="gg-link" href="#p3" onclick="return changeColor(this);"></a>太史公曰：『平原君，翩翩濁代之佳公子也，然不睹大體。語曰：「利令智昏。」平原君貪馮亭邪說，使趙陷長平四十餘萬，邯鄲幾亡。』此昏於利者也。
<span class="jiazhu"><span class="shu-ming">人物志</span>曰：『夫仁出於慈，有慈而不仁者。仁者有恤，有仁而不恤者。厲者有剛，有厲而不剛者。若夫見可憐則流涕，將分與則吝嗇，是有慈而不仁者。睹危急則惻隱，將赴救則畏患，是有仁而不恤者。處虛義則色厲，顧利慾則內荏，是有厲而不剛者。然則慈而不仁，則吝奪之也；仁而不恤，則懼奪之也；厲而不剛，則欲奪之也。</span>
</p><p id="p4"><a class="gg-link" href="#p4" onclick="return changeColor(this);"></a><span class="shu-ming">後漢書·班固傳</span>評曰：『昔班固傷司馬遷云：「遷博物洽聞，不能以智免極刑。」然固亦自陷大戮，<span class="jiazhu">班固附竇氏勢，竇氏敗，固坐之，死洛陽獄中也。</span>可謂智及之而不能守。古人所以致論於目睫耶？此昏於勢者也。』<span class="jiazhu">議曰：夫班固傷遷，公論也。自陷大戮，挾私也。夫心有私，則智不能守也。</span>
</p><p id="p5"><a class="gg-link" href="#p5" onclick="return changeColor(this);"></a><span class="shu-ming">尸子</span>曰：『夫吳越之國，以臣妾爲殉。中國聞而非之。及怒，則以親戚殉一言。夫智在公則愛吳越之臣妾，在私則忘其親戚。非智損也，怒奪之也。<span class="jiazhu">此昏於怒者也。</span>
好亦然矣。語曰：莫知其子之惡。非智損也，愛奪之也。<span class="jiazhu">此昏於愛者也。</span>
是故，論貴賤、辯是非者，必且自公心言之，自公心聽之，而後可知也。故范曄曰：『夫利不在身，以之謀事，則智慮不私己；以之斷義，則厲誠能迴，觀物之智，而爲反身之察，則能恕而自鑒。』
<span class="jiazhu">議曰：孔子曰：『吾未見剛者。』或對曰：『申棖。』子曰：『棖也欲，焉得剛？』由此言之，心茍有私，則失其本性矣。<span class="shu-ming">尸子</span>曰：『鴻鵠在上，彀弩以待之，若發若否，問二五，曰：「不知也。」非二五難計，欲鴻之心亂也。是知情註於利，則本心亂矣。』</span>
</p>
</section></div></body></html>