<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第八・敗功三一</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">敗功三一</h1><hr/><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a><span class="shu-ming">文子</span>曰：『有功離仁義者，即見疑；有罪不失人心者，必見信。』故仁義者，天下之尊爵也。
  </p><p id="p1"><a class="gg-link" href="#p1" onclick="return changeColor(this);"></a>何以言之？
    </p><p id="p2"><a class="gg-link" href="#p2" onclick="return changeColor(this);"></a>昔者楚恭王有疾，召其大夫曰：『不谷不德，少主社稷，失先君之緒，覆楚國之師，不谷之罪也。若以宗廟之靈，得保首領以沒，請爲靈若厲，大夫許緒？』及其卒也，子囊曰：『不然！夫事君者，從其善，不從其過。赫赫楚國而君臨之，撫征南海，訓及諸夏，其寵大矣。有是寵也，而知其過，可不謂之恭乎？』大夫從之。此因過以爲功者也。
</p><p id="p3"><a class="gg-link" href="#p3" onclick="return changeColor(this);"></a>魏將王昶、陳泰兵敗，大將軍以爲己過<span class="jiazhu">魏人感將軍引過，皆悅，思報之。</span>。習鑿齒論曰：『司馬大將軍引二敗以爲己過，過銷而業昌，可謂智矣。』夫忘其敗而下思其報，雖欲勿康，其可得乎？若乃諱敗推過，歸咎萬物，上下離心，賢愚釋體，是楚再敗而晉再克，謬之甚矣。夫人君苟統斯理，而以御國，行雖失而名揚，兵雖挫而戰勝，百敗猶可，況再敗乎！此因敗以成功也。
  </p><p id="p4"><a class="gg-link" href="#p4" onclick="return changeColor(this);"></a>故知智者之舉事也，因禍爲福，轉敗爲功，自古然矣。
<span class="jiazhu">議曰：白起爲秦坑趙降卒四十余萬，使諸侯曲秦而合縱。夫坑趙降卒，非勝也，乃敗秦之機。商君詐魏，虜公子卬，使秦信不行於天下，乃自敗之兆，非霸業也。樂毅仗義，以下齊城，敗於即墨，非敗也，乃是吞天下之勢。劉備憐歸義之人，日行十數裡，敗於長阪，雖奔亡不暇，乃霸王之始。故知非霸者不能用敗。齊人以紫敗素，而其價十倍。此言雖小，可以喻大也。</span>
</p>
</section></div></body></html>