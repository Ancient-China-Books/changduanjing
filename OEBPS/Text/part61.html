<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第九・變通六十</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">變通六十</h1><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a>孫子曰：『善動敵者，形之，敵必從之。』何以明之？
</p><p id="p1"><a class="gg-link" href="#p1" onclick="return changeColor(this);"></a>魏與趙攻韓，齊田忌為將而救之，直走大梁。魏將龐涓去韓而歸，齊軍已過而西矣。孫臏謂田忌說：『彼三晉之兵，素悍勇而輕齊，齊號為怯。善用兵者，因其勢而利導之。兵法曰：「百里而趨利者，蹶上將軍。」使齊軍入魏地為十萬灶，明日為五萬灶，明日為二萬灶。』涓喜曰：『吾固知齊卒怯也。入吾地三日，士卒亡已過半。』乃棄其步兵，與輕銳倍日並行逐之。臏度其暮至馬陵，道狹而多險，可伏兵。乃斫大樹白書之曰：『龐涓死此樹下。』令善射者萬弩夾道而伏，期曰：『見火舉而發。』涓夜至斫木下，見白書，乃鑽火燭之，讀書。齊軍萬弩俱發，魏軍大亂，涓乃自剄，曰：『果成豎子之名也。』
</p><p id="p2"><a class="gg-link" href="#p2" onclick="return changeColor(this);"></a>虞詡為武都郡，羌率眾遮詡於陳倉崤谷，詡令吏士各作兩灶，日增倍之，羌不敢逼。或問曰：『孫子減灶而君增之。兵法：「日行三十里，以戒不虞。」今且行二百里，何也？』詡曰：『虜眾既多，吾徐行則易為所及，疾行則彼不測之。且虜見吾灶多，謂群兵來至。孫子見弱，吾示強，勢不同也。』<span class="jiazhu"><span class="hidden">〈</span>昔王浚在蜀，作船欲伐吳，預流柿江中以威之。及至唐將李靖欲伐荊州，襲蕭銑，乃投柿於江中，使蕭銑見之，靖尋以兵隨柿而下，蕭銑不備，遂虜之，平荊州。夫兵法變通，不可執一，諸君得之矣。<span class="hidden">〉</span></span>
</p><p id="p3"><a class="gg-link" href="#p3" onclick="return changeColor(this);"></a>故曰：料敵在心，察機在目，因形而作勝於眾，善之善者矣。此變通之理也。
</p>
</section></div></body></html>