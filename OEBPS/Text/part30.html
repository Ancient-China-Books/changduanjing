<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第八・運命二九</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">運命二九</h1><hr/><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a><span class="jiazhu"><span class="shu-ming">易</span>曰：『精氣爲物，游魂爲變。』夫人之受生，貌異音殊，若樂愚智，尊卑壽夭，無非三世，業理使之然。</span>
</p><p id="p1"><a class="gg-link" href="#p1" onclick="return changeColor(this);"></a>夫天道性命，聖人所希言也。雖有其旨，難得而詳。然校之古今，錯綜其紀，乘乎三勢，亦可以仿佛其略。
  </p><p id="p2"><a class="gg-link" href="#p2" onclick="return changeColor(this);"></a>何以言之？
    </p><p id="p3"><a class="gg-link" href="#p3" onclick="return changeColor(this);"></a>荀悅云：『凡三光<span class="jiazhu">議曰：三光，日月星也。</span>、精氣變異，此皆陰陽之精也。其本在地，而上發於天。政失於此，而變見於彼，不其然乎？』
<span class="jiazhu">文王問太公曰：『夫人主動作舉事，有禍殃之應，鬼神之福乎？』太公曰：『有之。人主好重賦斂，大宮室，則人多病瘟，霜露殺五谷；人主好畋獵，不避時禁，則歲多大風，禾谷不實；人主好破壞名山，壅塞大川，決通名水，則歲多大水傷人，五谷不滋；人主好武事，兵革不息，則日月薄蝕不息，太白失行。』文王曰：『誠哉！』</span>
今稱<span class="shu-ming">洪範</span>咎徵，則有堯、湯水旱之災；消災復異，則有周宣雲漢寧莫我聽！<span class="shu-ming">易</span>稱：『積善余慶。』則有顏、冉短折之凶。善惡之報，類變萬端，不可齊一，故視聽者惑焉。<span class="jiazhu">太史公曰：『<span class="shu-ming">書</span>稱：「天道無親，嘗與善人。」七十子之徒，仲尼獨薦顏回爲好學，然回也屢空，糟糠不饜而早夭。天之報施善人，何如哉？盜跖日殺不辜，肝人之肉，暴戾恣睢，聚黨數千人，橫行天下，竟以壽終，是遵何德哉？余甚惑也。</span>
嘗試言之：孔子曰：『死生有命。』又曰：『不得其死。』又曰：『幸而免』者，夫死生有命，其正理也；不得其死，未可以死而死也；幸而免者，可以死而不死也。此皆性命三勢之理也。<span class="jiazhu">昔虢太子死，扁鵲治而生之，扁鵲曰：『我非能生死人者，我能治可生者耳。』然不遇扁鵲，亦不生矣。若夫膏肓之病，雖醫和不能治矣。故曰：死生有命，其正理也；不得其死，未可以死而死也；幸而免者，可以死而不死也。此荀悅論性命三勢之理也。揚子<span class="shu-ming">法言</span>云：或問：『壽可益乎？』曰：『德。』或問曰：『回、牛之行德矣！何不益也？』曰：『德故爾。如回之殘，牛之賊，焉得壽？』曰：『殘賊或壽。』曰：『彼妄也，君子不妄也。』</span>
推此以及教化，亦如之。人有不教化而自成者，有待教化而後成者，有雖加教化而終不成者，故上智與下愚不移，至於中人則可上可下<span class="jiazhu">議曰：<span class="shu-ming">傳</span>云：『能者養之以福，不能者敗之以禍。』此可上可下者。</span>。推此以及天道，則亦如之。
災祥之應，無所疑焉。故堯湯水旱，天數也。<span class="jiazhu">議曰：夫陰靜陽動，天回地游，太一算周，成百六之厄，太歲數極，爲一元之災。必然之符，不可移也。故<span class="shu-ming">傳</span>曰：『美惡周必復。』又曰：『天災流行，國家代有。』言必定也。故曰天數。漢時公孫弘則不然，以爲堯遭洪水，使禹治之，未聞禹之有水也。若湯之旱，則桀余烈。桀紂行惡，受天之罰。禹湯積德，以王天下。因此觀之，天無私親。順之和起，逆之害生。此天文、地理、人事之紀。觀公孫弘所言，以爲德感水旱，非天數也。一家之談，非爲正論。</span>
<span class="shu-ming">洪範</span>咎徵，人事也。<span class="jiazhu">議曰：<span class="shu-ming">傳</span>云：『禍福無門，唯人自招。』謂立事以應休咎，故曰人事。</span>
魯僖霪雨，可救之應也。周室旱甚，難變之勢也。<span class="jiazhu">議曰：孔子云：『祭如在。』言祭法在精誠也。語曰：『應天以實，不以文言。』上天不以偽動也。<span class="shu-ming">易</span>曰：『善不積，不足以成名。』古語曰：『土性勝水，掬壤不可以塞河；金性勝木，寸刃不可以殘林。』<span class="shu-ming">傳</span>曰：『小惠未孚，神勿福也。』此言善少不可以感物也。今雩祭是同而感應異者，或謂仁甚少，而求福甚多。或徒設空文，精誠不至。故不同也。</span>
顏冉之凶，性命之本也。<span class="jiazhu">議曰：秦伯問於士鞅曰：『晉大夫其誰先亡？』對曰：『其欒氏乎？』秦伯曰：『以其汰乎？』對曰：『然欒黡汰虐已甚，猶可以免。其在盈乎！』秦伯曰：『何故？』對曰：『武子之德在人，如周人之思召公焉！愛其甘棠，況其子乎？欒黡死，盈之善未能及人，武子所施沒矣，而黡之怨實彰，將於是乎？』在後世一年，晉滅欒氏。由是觀之，黡雖汰虐，以其父武子之德，身受其福；盈雖賢智，以其父黡之汰虐，遂遇於禍。然則禍之與福，不在我之賢虐矣。
范曄曰：『陳平多陰謀，而知其後必廢；邴吉有陰德，夏侯勝識其當封及子孫。終陳掌失侯，而邴昌紹國，雖有不類，不可致詰。其大致歸於有德矣。袁安、竇氏之間乃情，帝室引義雅正，可謂王臣之烈。及其理楚獄，未嘗鞠人於髒罪。其仁心足覃平後昆。子孫之盛，不亦宜乎？』
由是觀之，夫陳平、邴吉及袁安之後，衰與盛乃在先人之德，又不在我之得失矣。虞南曰：『夫釋教有布施、持戒、忍辱、精進、禪定、智惠，與夫仁、義、禮、智、信，亦何殊？故蓋以所修爲因，其果爲報。人修此六行，皆多不全，有一缺焉，果亦隨滅。』是以鬷明醜於貌而惠於心。趙壹高於才而下於位，羅裒富而無義，原憲貧而有道，其不同也，如斯懸絕。興喪得失，鹹必由之。由是言之，夫行己不周則諸福不備，故吉凶禍福不得齊也。故世人有操行不軌而富壽者矣，有積仁潔行而凶夭者矣。今下士庸夫，見比干之剖心，以爲忠貞不足爲也；聞偃王之亡國，以爲仁義不足法也。不亦過乎？</span>
<span class="shu-ming">易</span>曰：『有天道焉，有地道焉，有人道焉。』言其異也；『兼三才而兩之。』言其同也。故天地之道，有同有異。據其所以異，而責其所以同，斯則惑矣。守其所以同，而求其所以異，則取弊矣。遲速、深淺，變化錯乎其中，是故參差難得而均也。天、地、人、物之理莫不同之。故君子盡心焉、盡力焉，以邀命也。
<span class="jiazhu">議曰：孫卿云：『天行有常，不爲堯存，不爲桀亡。應之以理則吉，應之以亂則凶。強本而節用，則天不能貧；養備而動時，則天不能病；循道而不惑，則天不能禍；背道而妄行，則天不能吉。故明於天人之分，則可謂至人矣。若星墜、木鳴，天地之變，怪之，可也；畏之，非也。唯人妖，乃可畏也。何者？政險失人，田荒稼惡，糴貴人飢，道有死人，夫是之謂人妖也。政令不明，舉措不時，本事不理，夫是之謂人妖也。禮義不修，外內無別，男女淫亂，父子相疑，上下乖離，寇難日至，夫是之謂人妖也。三者錯亂，無安國矣。』其說甚邇，其災甚慘。<span class="shu-ming">傳</span>曰：『萬物之妖，書不說。無用之辯，不急之察，棄而不治也。』墨翟曰：『古之聖王，舉孝子而勸之事親，尊賢良而勸之爲善；發憲令以教誨，明賞罰以助勸。若此則亂者可使理，而危者可使安矣。若以爲不然，昔者桀之所亂，湯理之；紂之所亂，武王理之。此世不渝而人不改，上變政而人易教。則安危治亂，在上之發政也。豈可謂有命哉？』
昔梁惠王問尉繚曰：『吾聞黃帝有刑德，可以百戰百勝，其有之乎？』尉繚曰：『不然。黃帝所謂刑德者，以刑伐之，以德守之，非世之所謂刑德也。世之所謂刑德者，天官、時日、陰陽、向背者也。黃帝者，人事而已矣。何以言之？今有城於此，從其東西攻之，不能取；從其南北攻之，不能取。此四者，豈不得順時乘利者哉？然不能取者，何也？城高池深，兵戰備具，謀而守之。由是觀之，天官、時日不若人事也。天官之陣曰：背水陣者，爲絕軍；向阪陣者，爲廢軍。武王之伐紂也，背漳水，向山之阪，以萬二千擊紂之億有八萬，斷紂頭，懸之白旗。紂豈不得天官之陣哉？然而不勝者，何也？人事不得也。黃帝曰：「先稽己智者，謂之天子。」以是觀之，人事而已矣。』
按：孫卿、墨翟、尉繚之說，言吉凶禍福在於人矣。周公誡成王曰：『昔殷王中宗，治人祗懼，弗敢荒寧，享國七十年。其在高宗，嘉靖殷邦，至於小大，無時或怨，享國五十九年。其在祖甲，爰知小人之衣食，能保惠於庶人，弗侮鰥寡，享國卅有三年。自時厥後，立王生則逸，惟耽樂之從，亦罔或克壽。或十年，或七、八年，或三、四年。嗚呼！嗣王其鑒於茲。』
<span class="shu-ming">史記·陳世家</span>曰：『陳，舜後也。周武王封之陳。太史公云：舜之德，至矣。禪於夏，而後世血食者，歷三代。及楚滅陳，而田氏得政於齊，卒爲建國，百世不絕。』<span class="shu-ming">南越傳</span>云：『越雖蠻夷，其先豈嘗有大功德於人哉！何其久也？歷數代，嘗爲君主，勾踐一稱伯。蓋禹之烈也。』又曰：『鄭桓公友者，周厲王之少子也。幽王以爲司徒，問於太史伯曰：「王室多故，予安逃死乎，吾欲南之江上，何如？」對曰：「昔祝融爲高辛火正，其功大矣。而其於周，未有興者。楚，其後也。周衰，楚必興，興非鄭之利也。」公曰：「周衰，何國興？」對曰：「齊、秦、晉、楚乎！夫齊，姜姓，伯夷之後也。伯夷佐堯典禮。秦，嬴氏，伯翳之後也。伯翳佐舜，懷柔百物。及楚之先，皆嘗有功於天下。而武王封叔虞於唐，其地阻險，以此有德。若周衰，並必興矣。」』
按：周公、馬遷、太史伯之談，言興亡、長短，必依德矣。此略言其本而不語其詳。嘗試論之曰：命也者，天之授也；德也者，命之本也。皇靈雖陰騭下人，定於冥兆。然興亡、長短，以德爲准。若德修於曩，則命定於今。然則今之定命，皆曩之德也明矣。夫命之在德，則吉凶禍福不由天也；命定於今，則賢聖、鬼神不能移也。故君子盡心焉、盡力焉，以邀命也。此運命之至也。</span>
<span class="shu-ming">易</span>曰：『窮理盡性，以至於命。』此之謂矣。
<span class="jiazhu">議曰：夫吉凶由人，興亡在德。稽於前載，其在德必矣。今論者以堯舜無嗣，以爲在命，此謬矣。何者？夫佐命功臣，必有興者，若使傳子，則功臣之德廢。何以言之？昔鄭桓公問太史伯曰：『周衰，何國興？』對曰：『昔祝融爲高辛火正，其功大矣。而其於周，未有興者。楚，其後也。周衰，楚必興。齊，姜姓，伯夷之後也，伯夷佐堯典禮。秦，嬴氏，伯翳之後，伯翳佐舜，懷柔百物。若周衰，並必興矣。』是以班固<span class="shu-ming">典引</span>云：『陶唐舍胤而禪有虞，有虞亦命夏後，稷、契熙載，越成湯武，股肱既周，天乃歸功元首，將授漢劉。』由此言之，安在其無嗣哉！又曰：『楚師屠漢卒，睢水鯁其流；秦人坑趙士，沸聲若雷震。雖游、夏之英才，伊、顏之殆庶，焉能抗之哉！』此其弊也。對曰：宋景公之時，熒惑在心。公懼，問子韋，子韋曰：『心者，宋分野也，禍當在君。雖然，可移於人。』據此言，則君有禍，人當受之。若當君厄舍之時，則生人塗炭。雖伊、顏、游、夏，何所抗哉？故莊子曰：『當堯舜，天下無窮人，非智得也；當桀紂，天下無通人，非智失也。時勢適然。』此之謂矣。
又曰：『彼戎狄者，人面獸心，晏安鴆毒，以誅殺爲道德，蒸報爲仁義。自金行不競，天地板蕩，遂覆瀍洛，傾五都。嗚呼！福善禍淫，徒虛言耳。』據此論，以戎狄內侵，便謂由命，此所謂不量於德者也。何則？昔秦穆公問戎人由余曰：『中國以詩、書、禮、樂、法度爲政，然尚時亂，今戎夷無此，何以爲理乎？』由余笑曰：『乃中國所以亂也。夫自上聖黃帝作爲禮樂法度，身以先之，僅可小理。及其後世，日以驕淫，阻法度之威，以責督於下；平疲極，則以仁義怨望於上。上下交爭怨而相篡殺，至於滅宗，皆此類也。夫戎狄則不然，上含淳德，以遇於下；下懷忠信，以事其上。一國之政，猶一身之治。不知所以治，此真聖人之治。夫戎狄之德有如是者。』今晉之興也，宗子無維城之助，而閼伯實沈之隙歲構；師尹無具瞻之貴，而顛墜戮辱之禍日有。宣、景遭多難之時，務伐英雄，誅庶桀以便事。其傾覆屠膾，非止於誅殺也。風俗淫僻，廉恥並失。先時而昏，任情而動，皆不恥淫逸之過。不拘妒忌之惡，有逆於舅姑。有反易剛柔，有殺戮妾媵，有黷亂上下，其淫亂凶逆，非止於蒸報也。
由是觀之，晉家之德，安勝於匈奴哉！今見戎狄亂華，便以爲在命不在德，是何言之過歟！
</span></p>
</section></div></body></html>