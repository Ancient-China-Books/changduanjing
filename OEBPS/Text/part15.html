<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第三・是非十四</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">是非十四</h1><hr/><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a>夫損益殊途，質文異政。或尚權以經緯，或敦道以鎮俗。是故，前志垂教，今皆可以理違。何以明之？
</p><p id="p1"><a class="gg-link" href="#p1" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">大雅</span>云：『既明且哲，以保其身。』<span class="shu-ming">易</span>曰：『天地之大德曰生。』
<span class="jiazhu"><span class="hidden">〔</span>非曰<span class="hidden">〕</span></span><span class="shu-ming">語</span>曰：『士見危致命。』又曰：『君子有殺身以成仁，無求生以害仁。』<span class="hidden">〕</span>
</p><p id="p2"><a class="gg-link" href="#p2" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>管子曰：『疑今者察之古，不知來者視之往。』古語曰：『與死人同病者，不可生也；與亡國同行者，不可存也。』
<span class="jiazhu"><span class="hidden">〔</span>非曰<span class="hidden">〕</span></span><span class="shu-ming">呂氏春秋</span>曰：『夫人以食死者，欲禁天下之食，悖矣；有以乘舟死者，欲禁天下之船，悖矣；有以用兵喪其國者，欲偃天下之兵，悖矣。』杜恕曰：『夫奸臣賊子，自古及今，未嘗不有。百歲一人，是爲繼踵；千里一人，是爲比肩。而舉以爲戒，是猶一噎而禁人食也。噎者雖少，餓者必多。』
</p><p id="p3"><a class="gg-link" href="#p3" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>孔子曰：『惡訐惡以爲直。』
<span class="jiazhu"><span class="hidden">〔</span>非曰<span class="hidden">〕</span></span>管子曰：『惡隱惡以爲仁者。』魏曹羲<span class="shu-ming">至公論</span>曰：『夫世人所謂掩惡揚善者，君子之大義；保明同好者，朋友之至交。斯言之作，蓋閭閻之臼談。所以救愛憎之相謗，非篤正之至理，折中之公議也。世士不料其數，而係其言，故善惡不分，以覆過爲宏也。朋友忽義，以雷同爲美也。善惡不分，亂實由之。朋友雷同，敗必從焉。談論以當實爲情，不以過難爲貴；相知以等分爲交，不以雷同爲固。是以達者存其義，不察於文；識其心，不求於言。』
</p><p id="p4"><a class="gg-link" href="#p4" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">越絕書</span>曰：『衒女不貞，衒士不信。』
<span class="jiazhu"><span class="hidden">〔</span>非曰<span class="hidden">〕</span></span><span class="shu-ming">漢書</span>曰：『大行不細謹，大禮不讓辭。』
</p><p id="p5"><a class="gg-link" href="#p5" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>黃石公曰：『務廣地者荒，務廣德者強；有其有者安，貪人有者殘。殘滅之政，雖成必敗。』
<span class="jiazhu"><span class="hidden">〔</span>非曰<span class="hidden">〕</span></span>司馬錯曰：『欲富國者，務廣其地；欲強兵者，務富其人；欲王者，務博其德。三資者備，而後王業隨之。』
</p><p id="p6"><a class="gg-link" href="#p6" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">傳</span>曰：『心茍無瑕，何恤乎無家？』<span class="shu-ming">語</span>曰：『禮義之不僭，何恤於人言？』
<span class="jiazhu"><span class="hidden">〔</span>非曰<span class="hidden">〕</span></span><span class="shu-ming">語</span>曰：『積毀銷金，積讒磨骨，眾羽溺舟，群輕折軸。』
</p><p id="p7"><a class="gg-link" href="#p7" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>孔子曰：『君子不器，聖人智周萬物。』
<span class="jiazhu"><span class="hidden">〔</span>非曰<span class="hidden">〕</span></span>列子曰：『天地無全功，聖人無全能，萬物無全用。故天職生覆，地職載形，聖職教化。』
</p><p id="p8"><a class="gg-link" href="#p8" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>孔子曰：『君子坦蕩蕩，小人長戚戚。』
<span class="jiazhu"><span class="hidden">〔</span>非曰<span class="hidden">〕</span></span>孔子曰：『晉重耳之有霸心也，生於曹衛；越句踐之有霸心也，生於會稽。故居下而無憂者，則思不遠；覆身而常逸者，則志不廣。』
</p><p id="p9"><a class="gg-link" href="#p9" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>韓子曰：『古之人，目短於自現，故以鏡觀面；智疑於自知，故以道正己。』
<span class="jiazhu"><span class="hidden">〔</span>非曰<span class="hidden">〕</span></span>老子曰：『反聽之謂聰，內視之謂明，自勝之謂強。』
</p><p id="p10"><a class="gg-link" href="#p10" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>唐且曰：『專諸懷錐刀而天下皆謂之勇，西施被短褐而天下稱美。』
<span class="jiazhu"><span class="hidden">〔</span>非曰<span class="hidden">〕</span></span>慎子曰：『毛嬙、西施，天下之至姣也，衣之以皮倛，則見者皆走；易之以玄緆，則行者皆止。由是觀之，則玄緆，色之助也。姣者辭之，則色厭矣。』
</p><p id="p11"><a class="gg-link" href="#p11" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>項梁曰：『先起者制服於人，後起者受制於人。』<span class="shu-ming">軍志</span>曰：『先人有奪人之心。』
<span class="jiazhu"><span class="hidden">〔</span>非曰<span class="hidden">〕</span></span>史佚有言曰：『無始禍。』又曰：『始禍者死。』<span class="shu-ming">語</span>曰：『不爲禍始，不爲福先。』
</p><p id="p12"><a class="gg-link" href="#p12" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>慎子曰：『夫賢而屈於不肖者，權輕也；不肖而服於賢者，位尊也。堯爲匹夫，不能使其鄰家，及至南面而王，而令行禁止。由此觀之，賢不足以服物，而勢位足以屈賢矣。』
<span class="jiazhu"><span class="hidden">〔</span>非曰<span class="hidden">〕</span></span>賈子曰：『自古至今，與民爲仇者，有遲有速耳，而民必勝之矣。故紂自謂天王也，而桀自謂天父也，已滅之後，民亦罵之也。以此觀之，則位不足以爲尊，而號不足以爲榮矣。』
</p><p id="p13"><a class="gg-link" href="#p13" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>漢景帝時，轅固與黃生爭論於上前。黃生曰：『湯、武非受命，乃殺也。』固曰：『不然。夫桀紂荒亂，天下之心皆歸湯武。湯武與天下之心，而誅桀紂，桀紂之人，弗爲使而歸湯武，湯武不得已而立，非受命爲何？』
<span class="jiazhu"><span class="hidden">〔</span>非曰<span class="hidden">〕</span></span>黃生曰：『冠雖蔽，必加於首；履雖新，必貫於足。何者？上下之分也。今桀紂雖失道，然君上也；湯武雖聖，臣下也。夫君有失行，臣不正言匡過，以尊天子，反因過而誅之，代立南面，非殺而何？』
</p><p id="p14"><a class="gg-link" href="#p14" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>太公曰：『明罰則人畏懾，人畏懾則變故出；明賞則人不足，人不足則怨長。故明王之理人，不知所好，不知所惡。』
<span class="jiazhu"><span class="hidden">〔</span>非曰<span class="hidden">〕</span></span>文子曰：『罰無度則戮而無威，賞無度則費而無恩。』故諸葛亮曰：『威之以法，法行則知恩；限之以爵，爵加則知榮。』
</p><p id="p15"><a class="gg-link" href="#p15" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>文子曰：『人之化上，不從其言，從其行也。故人君好勇，而國家多難；人君好色，而國家昏亂。』
<span class="jiazhu"><span class="hidden">〔</span>非曰<span class="hidden">〕</span></span>秦王曰：『吾聞楚之鐵劍利而倡優拙。夫鐵劍利則士勇，倡優拙則思慮遠。以遠思慮禦勇士，吾恐楚之圖秦也。』
</p><p id="p16"><a class="gg-link" href="#p16" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>墨子曰：『雖有賢君，不愛無功之臣；雖有慈父，不愛無益之子。』
<span class="jiazhu"><span class="hidden">〔</span>非曰<span class="hidden">〕</span></span>曹子建曰：『捨罪責功者，明君之主也；矜愚愛能者，慈父之恩也。』<span class="shu-ming">三略</span>曰：『含氣之類，皆願得申其志，是以明君賢臣，屈己申人。』
</p><p id="p17"><a class="gg-link" href="#p17" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">傳</span>曰：『人心不同，其猶面也。』曹子建曰：『人各有好尚。蘭芷蓀蕙之芳，眾人所好，而海畔有逐臭之夫；鹹池有六英之發，眾人所樂，而墨子有非之之論。豈可同哉？』
<span class="jiazhu"><span class="hidden">〔</span>非曰<span class="hidden">〕</span></span>語曰：『以心度心，間不容鍼。』孔子曰：『其恕乎！己所不欲，勿施於人。』
</p><p id="p18"><a class="gg-link" href="#p18" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>管子曰：『倉廩實，知禮節；衣食足，知榮辱。』
<span class="jiazhu"><span class="hidden">〔</span>非曰<span class="hidden">〕</span></span>古語曰：『貴不與驕期而驕自至，富不與侈期而侈自來。』
</p><p id="p19"><a class="gg-link" href="#p19" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">語</span>曰：『忠無不報。』
<span class="jiazhu"><span class="hidden">〔</span>非曰<span class="hidden">〕</span></span><span class="shu-ming">左傳</span>曰：『亂代則讒勝直。』
</p><p id="p20"><a class="gg-link" href="#p20" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>韓子曰：『凡人之大體，取捨同則相是，取捨異則相非也。』<span class="shu-ming">易</span>曰：『同聲相應，同氣相求。水流濕，火就燥；雲從龍，風從虎。』
<span class="jiazhu"><span class="hidden">〔</span>非曰<span class="hidden">〕</span></span><span class="shu-ming">易</span>曰：『二女同居，其志不同。』<span class="shu-ming">語</span>曰：『一棲不兩雄，一泉無二蛟。』又曰：『凡人情以同相妒。』故曰：『同美相妒，同貴相害，同利相忌。』
</p><p id="p21"><a class="gg-link" href="#p21" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>韓子曰：『釋法術而以心理，堯舜不能正一國；去規矩而以意度，奚仲不能成一輪。使中主守法術，拙匠執規矩，則萬不失矣。』
<span class="jiazhu"><span class="hidden">〔</span>非曰<span class="hidden">〕</span></span><span class="shu-ming">淮南子</span>曰：『夫矢之所以射遠貫堅者，弓弩力也；其所以中的剖微者，人心也。賞善罰暴者，政令也；其所以行者，精誠也。故弩雖強，不能獨中；令雖明，不能獨行。』杜恕曰：『世有亂人，而無亂法。若使法可專任，則唐、虞不須稷、契之佐，殷、周無貴伊、呂之輔矣。』
</p><p id="p22"><a class="gg-link" href="#p22" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>慮不先定，不可以應卒；兵不先辦，不可以應敵。<span class="shu-ming">左傳</span>曰：『豫備不虞，古之善政。』
<span class="jiazhu"><span class="hidden">〔</span>非曰<span class="hidden">〕</span></span><span class="shu-ming">左傳</span>曰：『士蒍謂晉候曰：「臣聞之：無喪而戚，憂必仇焉；無戎而城，仇必保焉。』<span class="shu-ming">春秋外傳</span>曰：『周景王將鑄大錢。單穆公曰：「不可。古者天災降戾，於是乎量資幣，權輕重，以振救人。夫備預，有未至而設之<span class="jiazhu"><span class="hidden">〔</span>修國備也。預備不虞，安不忘危。<span class="hidden">〕</span></span>，有至而後救之<span class="jiazhu"><span class="hidden">〔</span>若救火、療疾，量資幣之屬。<span class="hidden">〕</span></span>，是不相入也<span class="jiazhu"><span class="hidden">〔</span>二者先後各有宜，不相入。<span class="hidden">〕</span></span>。可先而不備，謂之怠<span class="jiazhu"><span class="hidden">〔</span>怠，緩也。<span class="hidden">〕</span></span>；可後而先之，謂之召災<span class="jiazhu"><span class="hidden">〔</span>謂人未有患，輕而重之，離人匱財，是以召災也。<span class="hidden">〕</span></span>。周固瀛國也，天未厭禍焉，而又離人以佐災，無乃不可乎！」』
</p><p id="p23"><a class="gg-link" href="#p23" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">左傳</span>曰：『古人有言：「一日縱敵，數世之患也。」』
<span class="jiazhu"><span class="hidden">〔</span>非曰<span class="hidden">〕</span></span>晉楚遇於鄢。範文子不欲戰，曰：『吾先君之亟戰也有故。秦、狄、齊、楚皆強，不盡力，子孫將弱。今三強服矣<span class="jiazhu"><span class="hidden">〔</span>齊、秦、狄。<span class="hidden">〕</span></span>，敵，楚而已。唯聖人能內外無患。自非聖人，外寧必有內憂<span class="jiazhu"><span class="hidden">〔</span>驕而亢，則憂患生。<span class="hidden">〕</span></span>。盍釋楚以爲外懼乎？』
</p><p id="p24"><a class="gg-link" href="#p24" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">三略</span>曰：『無使仁者主財，爲其多恩施而附於下。』
<span class="jiazhu"><span class="hidden">〔</span>非曰<span class="hidden">〕</span></span>陶朱公中男殺人，囚於楚。朱公欲使其少子裝黃金千鎰往視之。其長男固請，乃使行。楚殺其弟。朱公曰：『吾固知必殺其弟。是長與我俱，見苦爲生之難，故重其財。如少弟生見我富，乘堅驅良，逐狡兔，豈知其財所從來，固輕棄之。今長者果殺其弟，事理然也，無足悲。』
</p><p id="p25"><a class="gg-link" href="#p25" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">語</span>曰：『祿薄者不可與入亂，賞輕者不可與入難。』慎子曰：『先王見不受祿者不臣，祿不厚者，不與入難。』
<span class="jiazhu"><span class="hidden">〔</span>非曰<span class="hidden">〕</span></span>田單將攻狄，見魯仲子。仲子曰：『將軍攻狄，弗能下也。何者？昔將軍之在即墨，坐而織蕢，立而杖插，爲士卒倡。此所以破燕。今將軍東有液邑之奉，西有蕢上之娛，黃金橫帶，而馳乎淄澠之間，有生之樂，無死之心。所以不勝也。』後果然。
</p><p id="p26"><a class="gg-link" href="#p26" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">語</span>曰：『貧賤之交不可忘，糟糠之妻不下堂。』
<span class="jiazhu"><span class="hidden">〔</span>非曰<span class="hidden">〕</span></span><span class="shu-ming">語</span>曰：『交接廣而信衰於友，爵祿厚而忠衰於君。』
</p><p id="p27"><a class="gg-link" href="#p27" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">春秋後語</span>曰：『楚春申君使孫子爲宰。客有說申君曰：「湯以亳，武王以鄗，皆不過百里，以有天下。今孫子賢人也，而君藉之百里之勢，臣竊爲君危之。」春申君曰：「善。」於是使人謝孫子。孫子去之趙，趙以爲上卿。』
<span class="jiazhu"><span class="hidden">〔</span>非曰<span class="hidden">〕</span></span>客又說春申君曰：『昔伊尹去夏入殷，殷王而夏亡；管仲去魯入齊，魯弱而齊強。夫賢者之所在，其君未嘗不尊，其國未嘗不榮也。今孫子賢人也，君何爲辭之？』春申君又曰：『善。』復使人請孫子。
</p><p id="p28"><a class="gg-link" href="#p28" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>韓宣王謂摎留曰：『吾兩欲用公仲、公叔，其可乎？』對曰：『不可。晉用六卿而國分，簡公用田成、闞止而簡公弒，魏兩用犀首、張儀而西河之外亡。今王兩用之，其多力者，內樹其黨；其力寡者，又藉於外權。群臣或內樹其黨，以擅主命；或外爲勢交，以裂其地，則王之國危矣。』又曰：公孫衍爲魏將，與其相田需不善。季文子爲衍說魏王曰：『不獨不見夫服牛驂驥乎？不可百步。今王以衍爲可使將，固用之也，而聽相之計，是服牛驂驥之道。牛馬俱死而不成其功，則王之國傷矣。願王察之。』
<span class="jiazhu"><span class="hidden">〔</span>非曰<span class="hidden">〕</span></span>傅子曰：『天地至神，不能同道而生萬物；聖人至明，不能一檢而治百姓。故以異致同者，天地之道也；因物制宜者，聖人之治也。既得其道，雖有相害之物，不傷乎治體矣。水火之性，相滅也，善用之者，陳鼎釜乎其間，釁之煮之，而能兩盡其用，不相害也。天下之物，爲水火者多矣。何憂乎相害？何患乎不盡其用也？』<span class="shu-ming">易</span>曰：『天地睽，而其事同也；男女睽，而其志通也；萬物睽，而其事類也。』
</p><p id="p29"><a class="gg-link" href="#p29" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>陳登爲呂布說曹公曰：『養呂布，譬如養虎，常須飽其肉，不飽則噬人。』
<span class="jiazhu"><span class="hidden">〔</span>非曰<span class="hidden">〕</span></span>曹公曰：『不似卿言。譬如養鷹，饑則爲人用，飽則颺去。』
</p><p id="p30"><a class="gg-link" href="#p30" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>劉備來奔曹公，曹公以之爲豫州牧。或謂曹公曰：『備有雄志，今不早圖，後必爲患。』曹公以問郭嘉。嘉曰：『有是。然公提劍起義兵，爲百姓除暴，推誠仗信，以召俊傑，猶懼其未來也。今備有英雄之名，以窮歸己而害之，以害賢爲名，則智士將自疑，迴心擇主，公誰與定天下者？夫除一人之患，以沮四海之望，安危之機，不可不察。』曹公曰：『善！』
<span class="jiazhu"><span class="hidden">〔</span>非曰<span class="hidden">〕</span></span>傅子稱：郭嘉言於太祖曰：『備有雄志而甚得眾心，關侯、張飛皆萬人之敵也，爲之死用。以嘉觀之，其謀未可測也。古人有言曰：「一日縱敵，數世之患。」宜早爲之所。』曹公方招懷英雄，以明大信，未得從嘉謀。
</p><p id="p31"><a class="gg-link" href="#p31" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">家語</span>曰：子路問孔子曰：『請釋古之道，而行由之意，可乎？』子曰：『不可也。昔東夷慕諸夏之禮，有女而寡，爲內私婚，終身不嫁。不嫁則不嫁矣，然非貞節之義矣。倉吾嬈<span class="jiazhu"><span class="hidden">〔</span>音奴鳥反。<span class="hidden">〕</span></span>取妻而美，讓與其兄。讓則讓矣，然非禮讓之讓也。今子欲捨古之道而行子之意，庸知子意以非爲是乎？』<span class="shu-ming">語</span>曰：『變古亂常，不死則亡。』<span class="shu-ming">書</span>云：『事弗師古，以克永代，匪說攸聞。』
<span class="jiazhu"><span class="hidden">〔</span>非曰<span class="hidden">〕</span></span>趙武露王欲胡服，公子成不悅。靈王曰：『夫服者所以便用，禮者所以便事。聖人觀鄉而順宜，因事而制禮，所以利其人而厚其國。夫剪髮文身，錯臂左衽，毆越之人也；黑齒雕題，鯷冠秫縫，犬戎之國也。故禮服莫同，而其便一也。鄉異而用變，事異而禮易。是以聖人謀可以利其國，不一其用；謀可以便其禮，不法其故。儒者一師而俗異，中國同禮而離教，況於山谷之便乎？故去就之變，智者不能一；遠邇之服，賢聖莫能同。窮鄉多異俗，曲學多殊辯。今叔父之言，俗也。吾之所言，以制俗也。叔父惡變服之名，以忘效事之實，非寡人之所望也！』公子成遂胡服。
</p><p id="p32"><a class="gg-link" href="#p32" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>移風易俗，莫善於樂。
<span class="jiazhu"><span class="hidden">〔</span>非曰<span class="hidden">〕</span></span>孟子曰：『天道因則大，化則細。因也者，因人之情也。』
</p><p id="p33"><a class="gg-link" href="#p33" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>李尋曰：『夫以喜怒賞誅，而不顧時禁，雖有堯舜之心，猶不能致和平。善言古者，必有效於今；善言天者，必有徵於人。設上農夫欲令冬田，雖肉袒深耕，汗出種之，猶不生者，非人心不至，天時不得也。』<span class="shu-ming">易</span>曰：『時止則止，時行則行，動靜不失於時，其道光明。』<span class="shu-ming">書</span>曰：『敬授人時，故古之王者，尊天地，重陰陽，敬四時月令，順之以善政，則和氣可立致，猶枹鼓之相應也。』
<span class="jiazhu"><span class="hidden">〔</span>非曰<span class="hidden">〕</span></span>太公謂武王曰：『天無益於兵勝，而眾將所拘者九，曰：法令不行而任侵誅，無德厚而用日月之數，不順敵之強弱而幸於天，無智慮而候氛氣，少勇力而望天福，不知地形而歸過於時，敵人怯弱不敢擊而信龜策，士卒不勇而法鬼神，設伏不巧而任背向之道。凡天地鬼神，視之不見，聽之不聞，不可以決勝敗。故明將不法。』司馬遷曰：『陰陽之家，使人拘而多忌。』范曄曰：『陰陽之道，其弊也巫。』
</p><p id="p34"><a class="gg-link" href="#p34" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>翼奉曰：『治道之要，在知下之邪正。人誠向正，雖愚爲用，若其懷邪，智益爲害。』
<span class="jiazhu"><span class="hidden">〔</span>非曰<span class="hidden">〕</span></span>夫人主莫不愛己也。莫知愛己者，不足愛也。故桓子曰：『捕猛獸者，不令美人舉手；釣巨魚者，不使稚子輕預。非不親也，力不堪也。奈何萬乘之主，而不擇人哉？故曰：夫犬之爲猛，有非則鳴吠，而不遑於夙夜。此自效之至也。昔宋人有沽酒者，酒酸而不售，何也？以有猛犬之故。夫犬知愛其主，而不能爲其主慮酒酸之患者，智不足也。』
</p><p id="p35"><a class="gg-link" href="#p35" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">語</span>曰：『巧詐不如拙誠。』
<span class="jiazhu"><span class="hidden">〔</span>非曰<span class="hidden">〕</span></span>晉惠帝爲太子，和嶠諫武帝曰：『季世多偽，而太子尚信，非四海之主，憂不了陛下家事。』武帝不從，後惠帝果敗。
</p><p id="p36"><a class="gg-link" href="#p36" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">左傳</span>曰：『孔子嘆子產曰：「言以足志，文以足言，不言誰知其志？言之無文，行而不遠。晉爲伯，鄭入陳，非文辭而不爲功。慎辭也哉！」』<span class="shu-ming">論語</span>曰：『誦詩三百，授之以政，不達；使於四方，不能專對，雖多，亦奚以爲？』
<span class="jiazhu"><span class="hidden">〔</span>非曰<span class="hidden">〕</span></span>漢文帝登虎圈，美嗇夫口辯，拜爲上林令。張釋之前曰：『陛下以絳侯周勃，何如人也？』上曰：『長者。』又問曰：『東陽侯張相如，何如人也？』上復曰：『長者。』釋之曰：『此兩人言事，曾不能出口，豈效此嗇夫喋喋利口捷給哉？且秦以任刀筆之吏，爭以亟疾苛察相高。然其弊，徒文具耳！亡惻隱之實，以故不聞其過，陵遲至於二世，天下土崩。今陛下以嗇夫口辯而超遷之，臣恐天下隨風而靡，爭口辯，無其實。且下之化上，疾於影響；舉錯之間，不可不審。』帝乃止。
</p><p id="p37"><a class="gg-link" href="#p37" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>太史公曰：『<span class="shu-ming">春秋</span>推見至隱，<span class="shu-ming">易</span>本隱以之顯；〈大雅〉言王公大人，而德逮黎庶，〈小雅〉譏己之得失，其流及上。所言雖殊，其合德一也。相如雖虛辭濫說，然其要歸，引之節儉，此與詩之諷諫何異？』
<span class="jiazhu"><span class="hidden">〔</span>非曰<span class="hidden">〕</span></span>揚雄以爲賦者，將以諷也，必推類而言，極麗靡之辭，閎侈鉅衍，競於使人不能加也。既乃歸之於正，然覽已過矣。往時武帝好神仙，相如上<span class="shu-ming">大人賦</span>以諷帝。帝反縹縹有淩雲之志。由是言之，賦勸而不止，明矣。又頗類俳優，非法度所存。賢人君子，詩賦之正也。
</p><p id="p38"><a class="gg-link" href="#p38" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">淮南子</span>曰：『東海之魚名鰈<span class="jiazhu"><span class="hidden">〔</span>音士盍反。與床榻字同。<span class="hidden">〕</span></span>，比目而行；北方有獸，名曰婁，更食更候；南方有鳥，名曰鶼<span class="jiazhu"><span class="hidden">〔</span>音兼<span class="hidden">〕</span></span>，比翼而飛。夫鳥獸魚鰈，猶知假力，而況萬乘之主乎？獨不知假天下之英雄俊士，與之爲伍，豈不痛哉？』
<span class="jiazhu"><span class="hidden">〔</span>非曰<span class="hidden">〕</span></span>狐卷子曰：『父賢不過堯而丹朱放，兄賢不過周公而管蔡誅，臣賢不過湯武而桀紂伐。況君之欲治，亦須從身始，人何可恃乎？』
</p><p id="p39"><a class="gg-link" href="#p39" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>孔子曰：『不患無位，患己不立。』
<span class="jiazhu"><span class="hidden">〔</span>非曰<span class="hidden">〕</span></span>孔子厄於陳蔡，子路慍，見曰：『昔聞諸夫子，積善者，天報以福。今夫子積義懷仁久矣，奚居之窮也？』子曰：『由，未之識也。吾語汝。汝以仁者爲必信耶？則伯夷、叔齊爲不餓首陽；汝以智者爲必用耶？則王子比幹不見剖心；汝以忠者爲必報耶？則關龍逢不見刑；汝以諫者爲必聽耶？則伍子胥不見殺。夫遇不遇者，時也；賢不肖者，才也。君子博學深謀而不遇時者，眾矣！何獨丘哉？』
</p><p id="p40"><a class="gg-link" href="#p40" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>神農形悴，唐堯瘦臞，舜黎黑，禹胼胝，伊尹負鼎而幹湯，呂望鼓刀而入周，墨翟無黔突，孔子無煖席。非以貪祿位，將欲起天下之利，除萬人之害。
<span class="jiazhu"><span class="hidden">〔</span>非曰<span class="hidden">〕</span></span>李斯以書對秦二世云：『申子曰：「有天下者而不恣睢，命之曰以天下桎。」若堯舜然，故謂之「桎」也。夫以人徇己，則己貴而人賤；以己徇人，則己賤而人貴。故徇人者賤，而所徇者貴，自古及今，未有不然。夫堯禹以身徇天下，謂之「桎」者，不亦宜乎？』
</p><p id="p41"><a class="gg-link" href="#p41" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">論語</span>曰：『舉逸民，天下之人歸心焉。』魏文侯受藝於子夏，敬段幹木，過其廬，未嘗不式。於是秦欲伐魏，或曰：『魏君賢，國人稱仁，上下和洽，未可圖也。』秦王乃止。由此得譽於諸侯。
<span class="jiazhu"><span class="hidden">〔</span>非曰<span class="hidden">〕</span></span>韓子曰：『夫馬似鹿，此馬值千金。今有千金之馬，而無一金之鹿者，何也？馬爲人用，而鹿不爲人用。今處士不爲人用，鹿類也。所以太公至齊而斬華士，孔子爲司寇而誅少正卯。』
</p><p id="p42"><a class="gg-link" href="#p42" onclick="return changeColor(this);"></a>趙主父使李疵視中山可攻否，還報曰：『可攻也。其君好見巖穴之士、布衣之人。』主父曰：『如子之言，是賢君也，安可攻？』李疵曰：『不然。夫上尊巖穴之士，則戰士怠；上尊學者，則農夫惰。農夫惰則國貧，戰士怠則兵弱。兵弱於外，國貧於內，不亡何待？』主父曰：『善。』遂滅中山。
</p><p id="p43"><a class="gg-link" href="#p43" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">漢書</span>曰：陳平云：『吾多陰謀，道家所禁，吾世即廢亡，已矣，終不能復起，以吾多陰禍也。』其後玄孫坐酎金失候。
<span class="jiazhu"><span class="hidden">〔</span>非曰<span class="hidden">〕</span></span>後漢范曄論耿弇曰：『三代爲將，道家所忌。而耿氏累葉以功名自終。將其用兵，欲以殺止殺乎！何其獨能崇也？』
</p><p id="p44"><a class="gg-link" href="#p44" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">易</span>曰：『崇高莫大於富貴。』又曰：『聖人之大寶曰位。』
<span class="jiazhu"><span class="hidden">〔</span>非曰<span class="hidden">〕</span></span>孫子爲書謝春申君曰：『鄙諺曰：「厲人憐王。」此不恭之言也。雖然，古無虛諺，不可不審察也。此爲劫殺死亡之主言也。夫人主年少而矜材，無法術以知奸，則大臣主斷圖私，以禁誅於己也。故殺賢長而立幼弱，廢正嫡而立不義，<span class="shu-ming">春秋</span>戒之，曰：「楚王子圉聘於鄭，未出境，聞王病，反問病，遂以冠纓絞王殺之，因自立也。齊崔杼之妻美，莊公通之，崔杼率其黨而攻莊公，莊公走出，逾於外牆，射中其股，遂殺之，而立其弟。近代李兌用趙，餓主父於沙丘，百日而殺之；淖齒用齊，擢閔王之筋，懸於廟樑，宿昔而死。」夫厲雖腫胞之疾，上比前代，未至絞纓、射股也；下比近代，未至擢筋、餓死也。夫劫殺死亡之主，心之憂勞，形之困苦，必甚於厲矣。由此觀之，厲雖憐王，可也。』
</p><p id="p45"><a class="gg-link" href="#p45" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">易</span>曰：『備物致用，立成器以爲天下利者，莫大於聖人。』
<span class="jiazhu"><span class="hidden">〔</span>非曰<span class="hidden">〕</span></span>莊子曰：『聖人不死，大盜不止。雖重聖人而治天下，則是重利盜跖也。爲之鬥斛以量之，則並與鬥斛而竊之；爲之權衡以稱之，則並與權衡而竊之；爲之符璽以信之，則並與符璽而竊之；爲之仁義以教之，則並與仁義以竊之。何以知其然耶？彼竊鉤者誅，竊國者爲諸侯。諸侯之門，而仁義存焉，則是非竊仁義聖智耶？故逐於大道，揭諸侯，竊仁義，並鬥斛、權衡、符璽之利，雖有軒冕之賞弗能勸，斧鉞之威弗能禁，此重利盜跖。而使不可禁者，是乃聖人之過也。故曰：「國之利器，不可以示人。」彼聖人者，天下之利器也，非所以明天下也。』
</p><p id="p46"><a class="gg-link" href="#p46" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">論語</span>曰：『君子固窮，小人窮，斯濫矣。』
<span class="jiazhu"><span class="hidden">〔</span>非曰<span class="hidden">〕</span></span><span class="shu-ming">易</span>曰：『窮則變，通則久。是以自天佑之，吉無不利。』太史公曰：『鄙人有言：「何知仁義？以饗其利者爲有德。」故伯夷醜周，餓死首陽山，而文武不以其故眨王；跖蹻暴戾，其徒誦義無窮。由此觀之，「竊鉤者誅，竊國者爲諸侯。諸侯之門，仁義存焉。」非虛言也。今拘學成，抱咫尺之義，久孤於代，豈若卑論儕俗，與代沉浮而取榮名哉？』
</p><p id="p47"><a class="gg-link" href="#p47" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>東平王蒼曰：『爲善最樂。』
<span class="jiazhu"><span class="hidden">〔</span>非曰<span class="hidden">〕</span></span><span class="shu-ming">語</span>曰：『時不與善，己獨由之。』故曰：非妖則妄。
</p><p id="p48"><a class="gg-link" href="#p48" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>龐統好人倫，勤於長養，每所稱述，多過於才，時人怪而問之。統曰：『當今天下大亂，正道淩遲，善人少而惡人多，方欲興風俗，長道業，不美其談，則聲名不足慕也。不足慕企，而爲善少矣。今拔十失五，猶得其半，而可以崇邁代教，使有志者自勵，不亦可乎？』
<span class="jiazhu"><span class="hidden">〔</span>非曰<span class="hidden">〕</span></span><span class="shu-ming">人物志</span>曰：『君子知自損之爲益，故功一而美二；小人不知自益之爲損，故伐一而並失。由此觀之，則不伐者，伐之也；不爭者，爭之也；讓敵者，勝之也。是故，郤至上人，而抑下滋甚；王叔好爭，而終於出奔；藺相如以迴車取勝於廉頗，寇恂以不鬥取賢於賈復。物勢之反，乃君子所謂道也。』
</p><p id="p49"><a class="gg-link" href="#p49" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">孝經</span>曰：『居家理，治可移於官。』
<span class="jiazhu"><span class="hidden">〔</span>非曰<span class="hidden">〕</span></span>酈生落魄，無以爲衣食業。陳蕃云：『大丈夫當掃天下，誰能掃一室？』
</p><p id="p50"><a class="gg-link" href="#p50" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>公孫弘曰：『力行近乎仁，好問近乎智，知恥近乎勇。知此三者，知所自理，知所以自理，然後知所以理人。天下未有不能自理而能理人者也。此百代不易之道。』
<span class="jiazhu"><span class="hidden">〔</span>非曰<span class="hidden">〕</span></span><span class="shu-ming">淮南子</span>曰：『夫審於毫釐之計者，必遺天下之數；不失小物之選者，惑於大事之舉。今人才有欲平九州、存危國，而乃責之以閨閤之禮，修鄉曲之俗，是猶以斧剪毛，以刀伐木，皆失其宜矣。』
</p><p id="p51"><a class="gg-link" href="#p51" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>商鞅謂趙良曰：『子之觀我理秦，孰與五羖大夫賢乎？』趙良曰：『夫五羖大夫，荊之鄙人也。聞繆公之賢，而願望見，行而無資，自鬻於秦客，被褐飯牛。繆公知之，舉之牛口之下，而加之百姓之上，秦國莫敢望焉。今君之見秦也，因嬖人景監以爲主，非所以爲名也。』
<span class="jiazhu"><span class="hidden">〔</span>非曰<span class="hidden">〕</span></span><span class="shu-ming">史記</span>曰：『藺相如因宦者繆賢見趙王。』又曰：『鄒衍作<span class="shu-ming">談天論</span>，其語宏大不經，然王公大人尊禮之。適梁，梁惠王郊迎，執賓主之禮；如燕，昭王擁篲先驅。豈與仲尼菜色陳、蔡，孟軻困於齊、梁同乎哉？』
衛靈公問陣於孔子，孔子不答；梁惠王謀攻趙，孟軻稱太王去邠。持方柄欲納圓鑿，其能入乎？或曰：伊尹負鼎而輔湯以王；百里奚飯牛，繆公用霸。作先合，然後引之大道。鄒衍其言雖不軌，亦將有牛鼎之意乎？
</p><p id="p52"><a class="gg-link" href="#p52" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span>陳仲舉體氣高烈，有王臣之節；李元禮忠平正直，有社稷之能。陳留蔡伯喈以仲舉強於犯上，元禮長於接下。犯上爲難，接下爲易，宜先仲舉而後元禮。
<span class="jiazhu"><span class="hidden">〔</span>非曰<span class="hidden">〕</span></span>姚信云：『夫臯陶戒舜，犯上之徵也；舜理百揆，接下之效也。故陳平謂王陵言：「面折庭諍，我不如公；至安劉氏，公不如我。」若犯上爲優，是王陵當高於良、平，朱雲當勝於吳、鄧乎？』
</p><p id="p53"><a class="gg-link" href="#p53" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">史記</span>曰：『韓子稱：「儒者以文亂法，而俠士以武犯禁。」二者皆譏，而學士多稱於世。至如以術取宰相、卿大夫，輔翼其世主，固無可言者。及若季次、原憲<span class="jiazhu"><span class="hidden">〔</span>季次，孔子弟子，未嘗仕，孔子稱之。<span class="hidden">〕</span></span>讀書懷獨行，議不茍合當世，當世亦笑之。今遊俠，其行雖不軌於正義，然其言必信，其行必果，已諾必誠，不愛其軀，赴士之厄困，羞伐其德，蓋亦有足多者。且緩急，人之所時有也。虞舜窘於井廩，伊尹負於鼎俎，傅說匿於傅巖，呂尚困於棘津，夷吾桎梏，百里奚飯牛，仲尼厄匡，菜色陳、蔡，此皆學士所謂有道仁人也，猶遭此災，況以中材而涉近代之末流乎？其遇害何可勝道哉！而布衣之徒，設取予然諾，千里誦義。故士窮窘而得委命，此豈非人之所謂賢豪者耶？誠使鄉曲之俠，與季次、原憲，比權量力，效功於當代，不同日而論矣。曷足小哉！』
<span class="jiazhu"><span class="hidden">〔</span>非曰<span class="hidden">〕</span></span><span class="shu-ming">漢書</span>曰：『天子建國，諸侯立家，自卿大夫以至庶人，各有等差。是以人服事其上，而下無覬覦。孔子曰：「天子有道，政不在大夫。」百官有司，奉法承令，以修所職，越職有誅，侵官有罰。然故上下相順，而庶事理焉。周室既微，禮樂征伐，出自諸侯。桓、文之後，大夫世權，陪臣執命。陵夷至於戰國，合縱連橫，力政爭強。由是列國公子，魏有信陵，趙有平原，齊有孟嘗，楚有春申，皆藉王公之勢，競爲遊俠，雞鳴狗盜，無不賓禮。而趙相虞卿，棄國捐君，以固窮交魏、齊之厄；信陵無忌，竊符矯命，殺將專師，以赴平原之急，皆以取重諸侯，彰名天下。扼腕而遊談者，以四豪爲稱首。於是背公死黨之議成，守職奉上之義廢矣。及至漢興，禁網疏闊，未之匡改也。魏其、武安之屬，競逐於京師；郭解、劇孟之徒，馳鶩於閭閻，權行州域，力折公侯。眾庶榮其名跡，覬而慕之，雖陷刑辟，自與殺身成名，若季、路、仇、牧，死而不悔也。曾子曰：「上失其道，民散久矣。」非明王在上，示之好惡，齊之以禮法，人曷由知禁而反正乎？古之正法：五伯，三王之罪人也；而六國，五伯之罪人也；夫四豪者，六國之罪人也。況於郭解之倫，以匹夫之細微，竊殺生之權，其罪也，不容於誅矣！』
</p><p id="p54"><a class="gg-link" href="#p54" onclick="return changeColor(this);"></a><span class="jiazhu"><span class="hidden">〔</span>是曰<span class="hidden">〕</span></span><span class="shu-ming">尸子</span>曰：『人臣者，以進賢爲功；人主者，以用賢爲功也。』<span class="shu-ming">史記</span>曰：『鮑叔舉管仲，天下不多管仲之賢，而多鮑叔之能知人也。』
<span class="jiazhu"><span class="hidden">〔</span>非曰<span class="hidden">〕</span></span>蘇建常責大將軍青曰：『至尊重而天下之賢士大夫無稱焉。願觀古今名將所招選擇賢者。』大將軍謝曰：『自魏其、武安之厚賓客，天子嘗切齒。彼親附士大夫，招賢黜不肖者，人主之柄也；人臣奉法遵職而已，何與招士？』其爲將如此。
<span class="jiazhu"><span class="hidden">〔</span>議曰：此一是一非，皆經史自相違者。<span class="hidden">〕</span></span>
</p><p id="p55"><a class="gg-link" href="#p55" onclick="return changeColor(this);"></a>班固云：『昔王道既微，諸侯力政，時君世主，好惡殊方，是以諸家之術，蜂起並作，各引一端，崇其所善，以此馳說，取合諸侯。其言雖殊，譬猶火水相滅，亦能相生也。仁之與義，敬之與和，事雖相反，而皆相成也。』
<span class="shu-ming">易</span>曰：『天下同歸而殊途，一致而百慮。』此之謂也。
</p>
</section></div></body></html>
