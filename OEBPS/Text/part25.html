<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第八・忠疑二四</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">忠疑二四</h1><hr/><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a>夫毀譽是非，不可定矣。以漢高之略而陳平之謀，毀之則疏，譽之則親；以文帝之明而魏尚之忠，繩之以法則爲罪，施之以德則爲功。知世之聽者，多有所尤，多有所尤，即聽必悖矣。<span class="jiazhu">尤，過。</span>
  </p><p id="p1"><a class="gg-link" href="#p1" onclick="return changeColor(this);"></a>何以知其然耶？
</p><p id="p2"><a class="gg-link" href="#p2" onclick="return changeColor(this);"></a><span class="shu-ming">呂氏春秋</span>云：『人有亡斧者，意其鄰之子，視其行步、顏色、言語、動作、態度無爲而不竊斧者也。竊掘其谷而得其斧，<span class="jiazhu">谷，坑也。</span>他日復見其鄰之子，動作、態度無似竊斧者也。其鄰之子非變也，己則變之。變之者無他，有所尤矣。
</p><p id="p3"><a class="gg-link" href="#p3" onclick="return changeColor(this);"></a>邾之故，爲甲裳以帛，<span class="jiazhu">以帛綴甲</span>公息忌謂邾之君曰：『不若以組。』邾君曰：『善！』下令，令官爲甲必以組。公息忌因令其家皆爲組。人有傷之者曰：『公息忌所以欲用組者，其家爲甲裳多以組也。』<span class="jiazhu">傷，敗也。</span>邾君不悅，於是乎止，無以組。邾君有所尤也。邾之故爲甲以組而便也，公息忌雖多爲組，何傷？以組不便，公息忌雖無以爲組，亦何益？爲組與不爲組，不足以累公息忌之說也。<span class="jiazhu">累，辱也。</span>凡聽有不可不察。
</p><p id="p4"><a class="gg-link" href="#p4" onclick="return changeColor(this);"></a>樓緩曰：『公父文伯仕於魯，病而死，女子爲自殺於房中者二人。其母聞之，弗哭。其相室曰：『焉有子死而弗哭乎？』其母曰：『孔子，賢人也，逐於魯而是人弗隨之。今死而婦人爲自殺。若是者，必其於長者薄而於婦人厚。』故從母言之，是爲賢母；從妻言之，是不免於妒妻也。故其言一也，言者異則人心變矣。
</p><p id="p5"><a class="gg-link" href="#p5" onclick="return changeColor(this);"></a>樂羊爲魏將而攻中山，其子在中山，中山之君烹其子而遺之羹，樂羊盡啜之。文侯曰：『樂羊以我故，食其子之肉。』堵師贊曰：『其子且食之，其誰不食？』樂羊罷中山，文侯賞其功而疑其心。
</p><p id="p6"><a class="gg-link" href="#p6" onclick="return changeColor(this);"></a><span class="shu-ming">淮南子</span>曰：『親母爲其子扢禿，出血至耳，見者以爲愛子之至也，使在於繼母，則過者以爲悷也。』事之情一也，所以觀者異耳。
  </p><p id="p7"><a class="gg-link" href="#p7" onclick="return changeColor(this);"></a>從城上視牛如羊，視羊如豚，所居高也。窺面於盤水則圓，於柸則󾽐，<span class="jiazhu">󾽐音隨，訓虧也。</span>面形不變，其故有所圓、有所󾽐者，所自窺之異也。今吾雖欲正身而待物，庸詎知世之所自窺於我者乎？是知天下是非無所定也。世各是其所是、非其所非。今吾欲擇是而居之，擇非而去之，不知世之所是非者，孰是孰非哉！
<span class="jiazhu">議曰：夫忘家殉國，則以爲不懷其親，安能愛君？衛公子開方、吳起、樂羊三人是也。若私其親，則曰：『將受命之日則忘其家，臨軍約束則忘其親，援桴鼓則忘其身。』穰苴殺莊賈是也。故<span class="shu-ming">傳</span>曰：『欲加之罪，能無辭乎！』審是非者，則事情得也。</span>
</p><p id="p8"><a class="gg-link" href="#p8" onclick="return changeColor(this);"></a>故有忠而見疑者，不可不察。
</p>
</section></div></body></html>
