<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第八・傲禮三九</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">傲禮三九</h1><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a><span class="shu-ming">左傳</span>曰：『無傲禮。』<span class="shu-ming">曲禮</span>曰：『無不敬。』然古人以傲爲禮，其故何也？欲彰於人德耳。
  </p><p id="p1"><a class="gg-link" href="#p1" onclick="return changeColor(this);"></a>何以言之？
    </p><p id="p2"><a class="gg-link" href="#p2" onclick="return changeColor(this);"></a>昔侯嬴爲大梁夷門監，魏公子聞之，乃置酒大會，賓客坐定，公子從車騎，虛左，自迎夷門侯生。侯生引公子過市，及至家，以爲上客。侯生謂公子曰：『今日嬴之爲公子亦足矣。嬴乃夷門抱關者也，而公子親枉車騎。稠人廣眾之中，不宜有所過，今公子故過之。然嬴欲就公子之名，故久立公子車騎市中，以觀公子，公子愈恭。市人皆以嬴爲小人，而以公子爲長者，能下士也。<span class="jiazhu"><span class="hidden">〈</span>初，公子迎侯生，侯生曰：『臣有客在市屠中，願枉車駕過之。』侯生下見其客朱亥，與之語，微察公子，公子色愈和。市人皆觀，從騎竊罵侯生，侯生視公子色終不變，乃謝客就車也。<span class="hidden">〉</span></span>
</p><p id="p3"><a class="gg-link" href="#p3" onclick="return changeColor(this);"></a>張釋之居廷中，三公九卿盡會立，王生老人曰：『吾襪解。』顧謂張廷尉爲我結襪。人或謂王生曰：『獨奈何廷辱張廷尉？』王生曰：『吾老且賤，自度終無益於張廷尉。張廷尉，方今天下名臣。吾故聊辱廷尉，使跪結襪，欲以重之。』諸公聞之，賢王生而重張廷尉。<span class="jiazhu"><span class="hidden">〈</span>汲黯常與大將軍抗禮，或謂黯曰：『自天子常欲令群臣下大將軍，君不可以不拜。』黯曰：『夫以大將軍有揖客，反不重耶？』大將軍聞之，愈賢黯也。<span class="hidden">〉</span></span>
</p><p id="p4"><a class="gg-link" href="#p4" onclick="return changeColor(this);"></a>由是觀之，以傲爲禮，可以重人矣。<span class="jiazhu"><span class="hidden">〈</span>議曰：<span class="shu-ming">老子</span>云：『國家昏亂有忠臣，六親不和有孝慈。』此言忠臣孝子，因不知昏亂，乃見其節。向使侯生不傲，則士人不知公子能下士也。使王生不倨，則三公不知廷尉能折節也。故曰：『不善人者，善人之資。』信矣夫！<span class="hidden">〉</span></span>
</p>
</section></div></body></html>