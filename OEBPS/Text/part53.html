<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-卷第九・料敵五二</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">料敵五二</h1><section class="mf-section-0" id="mf-section-0"><p id="p0"><a class="gg-link" href="#p0" onclick="return changeColor(this);"></a>夫兩國治戎，交和而舍，不以冥冥決事，必先探於敵情。故孫子曰：『勝兵先勝而後戰。』又曰：『策之而知得失之計，候之而知動靜之理。』因形而作勝於眾，用兵之要也。
</p><p id="p1"><a class="gg-link" href="#p1" onclick="return changeColor(this);"></a>若欲先知敵將，當令賤而勇者，將輕銳以當之。觀敵之來，一起一坐，其政以理。其追北，佯爲不及；其見利，佯爲不知。如此者，將必有智，勿與輕戰<span class="jiazhu"><span class="hidden">(</span>凡敵上氣黃白潤澤者，將有威德。或軍上氣發，漸漸如雲，變作山形，將有深謀。或敵有氣外黑中赤在前者，將精悍，皆不可擊。凡氣上與天連，軍中將賢良。凡氣如龍如虎在殺中，或如火煙之形，或如火光之狀，或如山林，或如塵埃，頭大而卑，或氣紫黑，如門上樓，或如白粉沸，皆猛將之氣也。<span class="hidden">)</span></span>。若其眾歡旗亂，其卒自止自行，其兵或縱或橫。其追北恐不及，見利恐不得。如此者，將必無謀，雖眾可獲<span class="jiazhu"><span class="hidden">(</span>凡敵上氣清而疏散者，將怯弱。前大而後小，將性不明也。<span class="hidden">)</span></span>。
</p><p id="p2"><a class="gg-link" href="#p2" onclick="return changeColor(this);"></a>故曰：敵近而靜者，恃其險也；敵遠而挑人者，欲人之進也；眾樹動者，來也；眾草多障者，疑也<span class="jiazhu"><span class="hidden">(</span>稠草中多障蔽者，必逃去，恐吾追及，多作障蔽，使我疑其間有伏兵也。<span class="hidden">)</span></span>；鳥起者，伏也<span class="jiazhu"><span class="hidden">(</span>凡軍上氣渾渾圓長，赤氣在其中，或有氣如赤杵在黑雲中，皆下有伏兵。或兩軍相當，有赤氣在軍前後左右者，有伏兵，隨氣所在防之。或有雲絞絞綿綿，此以車騎爲伏兵。或雲如布席之狀，此以步卒爲伏兵。或有雲如山岳在外，爲伏兵，不可不審察也。<span class="hidden">)</span></span>；禽駭者，覆也；塵卑而廣者，徒來也；散而條遠者，薪來也；少而往來者，營軍也<span class="jiazhu"><span class="hidden">(</span>少，塵少也。<span class="hidden">)</span></span>。
辭卑而益備者，進也<span class="jiazhu"><span class="hidden">(</span>敵增備也<span class="hidden">)</span></span>；辭強而進驅者，退也。無約而請和者，謀也；半進半退者，誘也；杖而立者，飢也；汲而先飲者，渴也；見利不進者，勞也；鳥集者，虛也；夜呼者，恐也；軍擾者，將不重也；旗動者，亂也；吏怒者，倦也；粟馬食肉，軍無懸涶<span class="jiazhu"><span class="hidden">(</span>音唾。一簟之食也。<span class="hidden">)</span></span>，不及其舍者，窮寇也；淳淳翕翕，徐言入人者，失其眾也<span class="jiazhu"><span class="hidden">(</span>此將失其眾之意也<span class="hidden">)</span></span>；數賞者，害也；數罰者，困也；數顧者，失其群也；來委謝者，欲休息也。兵怒而相近，久而不合，又不相去，必謹察之。
</p><p id="p3"><a class="gg-link" href="#p3" onclick="return changeColor(this);"></a>敵來新到，行陣未定，可擊也。陣雖定，人馬未食，可擊也。涉長道，後行未息，可擊也。行阪涉險，半隱半出，可擊也。涉水半渡，可擊也。險道狹路，可擊也。旌旗亂動，可擊也。陣數動移，可擊也。人馬數顧，可擊也。凡見此者，擊之而勿疑。
然兵者，詭道也。能而示之不能，用而示之不用。故匈奴示弱，漢祖有平城之圍；石勒藏鋒，王浚有幽州之陷。即其效也，可不慎哉！
</p>
</section></div></body></html>