<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>長短經-欽定四庫全書提要</title><script src="../Styles/main.js" type="text/javascript"></script></head><body><div class="mw-parser-output" id="text"><h1 id="title-1">欽定四庫全書提要</h1><hr/><section class="mf-section-0" id="mf-section-0">
<p id="p0"><a class="gg-link" href="#p0" onclick="return changeColor(this);"></a>臣等謹按：<span class="shu-ming">長短經</span>九卷，唐趙蕤撰。孫光憲<span class="shu-ming">北夢瑣言</span>載：「蕤，梓州鹽亭人，博學韜鈐，長於經世。夫婦俱有隱操，不應辟召。」<span class="shu-ming">唐書藝文志</span>亦載︰「蕤字太賓，梓州人。開元中召之不赴。」與光憲所紀略同，惟書名作<span class="shu-ming">長短要術</span>爲少異，蓋一書二名也。</p>
<p id="p1"><a class="gg-link" href="#p1" onclick="return changeColor(this);"></a>是書皆談王伯經權之要，成於開元四年。自序稱：「凡六十三篇，合爲十卷。」<span class="shu-ming">唐志</span>與晁公武<span class="shu-ming">讀書志</span>卷數並同。今久無刊本。王士禎<span class="shu-ming">居易錄</span>記徐乾學嘗得宋槧於臨淸，此本前有「傳是樓」一印，又有「健菴收藏圖書」一印，後有「乾學」一印。每卷之末，皆題「杭州淨戒院新印」七字，猶南宋舊刻，蓋即士禎所言之本。然僅存九卷。末有洪武丁巳沈新民跋，稱其「第十卷載陰謀家，本缺，今存者六十四篇」云云。<span class="jiazhu">案此跋全剿用晁公武之言，疑書賈僞託。</span>是佚其一卷而反多一篇，與蕤序六十三篇之數不合。然勘驗所存，實爲篇六十有四，疑蕤序或傳寫之譌也。</p>
<p id="p2"><a class="gg-link" href="#p2" onclick="return changeColor(this);"></a>第一卷八篇，題曰「文上」。第三卷四篇，題曰「文下」。第二卷四篇，則有子目而無總題，以例推之，當脫「文中」二字。第四卷一篇，題曰「霸紀上」。第五卷一篇，論七雄之事，題曰「霸紀中」。第六卷一篇，論三國之事，亦無總題，以例推之，當脫「霸紀下」三字。第七卷二篇，題曰「權議」。第八卷十九篇，題曰「雜說」。第九卷二十四篇，題曰「兵權」。其第十卷所謂「陰謀」者，則今不可考。篇中注文頗詳，多引古書，蓋卽蕤所自作。注首或標以「議曰」二字，或亦不標，體例不一，亦未詳其故也。</p>
<p id="p3"><a class="gg-link" href="#p3" onclick="return changeColor(this);"></a>劉向序<span class="shu-ming">戰國策</span>稱：「或題曰長短。」此書辨析事勢，其源蓋出於縱橫家，故以「長短」爲名。雖因時制變，不免爲事功之學，而大旨主於實用，非策士詭譎之謀，其言固不悖於儒者。其文格亦頗近荀悅<span class="shu-ming">申鑒</span>、劉邵<span class="shu-ming">人物志</span>，猶有魏、晉之遺。唐人著述，世遠漸稀，雖佚十分之一，固當全璧視之矣。
</p>
<p id="p4"><a class="gg-link" href="#p4" onclick="return changeColor(this);"></a>乾隆四十二年六月恭校上
總纂官 臣 紀昀 臣 陸錫熊 臣 孫士毅
總校官 臣 陸費墀</p>
</section></div></body></html>
